Rìfuu yì ɗi Yeesus Kiris man à Davit, man à Abiraham ɗi ri fɛlɛ: 
Abiraham à yalà Isag, Isag à yay Yakɔɓ, Yakɔɓ à yay lɛ, rì Zyuda rì ɓɛ̀geni ɓii; 
Zyuda à yay lɛ rì Farɛs rì Zara ɓɛɛ̀ Tamaar, Farɛs à yay Ɛsirɔm, Ɛsirɔm à yay Aram; 
Aram à yay Aminadaɓ, Aminadaɓ à yay Naasɔn, Naasɔn à yay Salmɔn 
Salmɔn ɓɛɛ̀ Rahaɓ ɓɛ yay Boas, Boas ɓɛɛ̀ Rut ɓɛ yay Oɓɛɛɗ, Oɓɛɛɗ à yay Isayii. 
Isayii à yay rìfòm ɗi lɛ Davit; rìfòm ɗi lɛ Davit ɗi yay Salomɔŋ ɓɛɛ̀ gili Ùrì; 
Salomɔŋ à yay Roɓwam, Roɓwam à yay Aɓya, Aɓya à yay Asa; 
Asa à yay Yosafat, Yosafat à yay Zyoram, Zyoram à yay Ozyas; 
Ozyas à yay Zyoatam, Zyoatam à yay Akas, Akas à yay Ezekyas; 
Ezekyas à yay Manase, Manase à yay Amɔn, Amɔn à yay Yozyas. 
Yozyas à yay lɛ, rì Yekonyas rì ɓɛ̀geni ɓii, ɓi cààmɛ̀n ki ɓɛ kɛngà rì ɓɔn ɓɛ Isirayɛl a Baɓilon. 
Ajɛ̀m ì rìkɛ̀n ɗi rì Isirayɛl ɗiǹ a Baɓilon nnɛ Yekonyas à yali Salatyɛl; Salatyɛl à yay Zoroɓaɓɛl; 
Zoroɓaɓɛl à yay Aɓyud, Aɓyud à yay Elyakim, Elyakim à yay Azɔɔr; 
Azɔɔr à yay Saɗɔg, Saɗɔg à yay Akim, Akim à yay Elyud. 
Elyud à yay Eleyazaar, Eleyazaar à yay Mataŋ, Mataŋ à yay Yakɔɓ; 
Yakɔɓ à yay Yoosɛɓ à yii Marii ànɛ à yalà Yeesus ànɛ ɓɛɛ̀ regi lɛ Kiris. 
À tumɛ̀n ɓi Abiraham à kpaŋ ɓi Davit gbàà yi ɓum yi ri yɛɛlɔɔ ǹtɛ̀ɗ ɗì yiniǹ; à pɛ̀sɛ̀n ɓi Davit à kpaŋ ɓi rìkɛ̀n ɗi rì Isirayɛl a Baɓilon, gbàà yi ɓum ǹtɛ̀ɗ ɗì yiniǹ; à tumɛ̀n ɓi cààmɛ̀n kiǹ à kpaŋ ɓi rìyalɛ̀n ɗi Kiris, gbàà yi ɓum ǹtɛ̀ɗ ɗì yiniǹ.
Rìyalɛ̀n ɗi Yeesus Kiris ɗi ɓaghà fɛlɛ: Marii à jɛɛ à ɓaghà di à mɛ gherɛn Yoosɛɓ lɛ, ɓɛ ɓiì wɔlɛɛ. Yɛ̀ɛ ɓɛ ɓaghà di ɓɛ ka wɔlɛn ɓi, nni Marii, à tekà ɗyem rì ìtèɗ wu Kitɛntɛ̀ɛ̀n ki Nghay. 
Yoosɛɓ à kìlɔnì kii, à ɓaghà syeesyee à mum; nni yɛ̀ɛ à kɔngà ɓi lɛ a ghani Marii ɓidan, fɔɔnnɛ à fèkà lɛ a caɗ nyi lɛ ɗyɔ̀ɔ̀ŋ kɛ̀ɛ̀ gom. 
Yɛ̀ɛ à ɓaghà di à ti rì fèg ànɛn, innɛ Ŋwaàfìtom a Kan à rèsɛ̀ngà nyi a ɓìdɛ̀ndɛm̀, à kpaa nyi lɛ: Yoosɛɓ, man à Davit, kɔ̀ɔ risi riteɗ ɗi Marii à giɓ wɔɔ̀, ɓisuulɛ ìtèɗ wu Kitɛntɛ̀ɛ̀n Ki Nghay wɛɛ nkìi lɛ a teɗ ɗyem ɗi àrì rì ɗyɔ. 
À ɓiì yalì man à baŋì, ù ki ròò nyi ɗii lɛ Yeesus, lɛ nnyɛɛ ɓiì kòri kìlɔ̀ŋ kii ɓi ɓìɓe ɓyaa.
Ɓìɓan ɓiǹ ɓìcèm ɓi kilɛ̀ngà lɛ kɛɛ ɓa ɓi jɛ̀ɛ̀ ìnɛ Kan à kpaaghà ɓi ŋwɔm wu ǹkpaŋzì-ɓìɓan lɛ: 
Ghɛna! Gɔ̀n ì giɓ ìnɛ ì ka yi ɓi ɓɛbaŋì ì ɓiì terì ɗyem, ì yay man à baŋì, ɓɛ roò nyi ɗii lɛ Emanuɛl; ɗii ɗìn ɗi ri azi lɛ: Bɛ̀ll rì ɓìsi.
Yɛ̀ɛ Yoosɛɓ à ghèmɓɛ̀ngà ɓi fìlo, à kì loŋ yɛ̀ɛ ŋwaà-fìtom a Kan à kpaaghà nyi, à teɗ giy a mɛɛ mii. 
Kìɓan kifog, à yighà ɓi nyi kitòn zɛy à kpaŋ yɛ̀ɛ à yalà man à baŋì, Yoosɛɓ à ròò lɛ Yeesus.
Yɛ̀ɛ Yeesus à yalɛ̀ngà a Bɛtilɛhɛm ɓi ziì Zyude, ɓi cààmɛ̀n ki Eroodɛ à ɓaghà rìfòm, nni ɓɛ̀yiì-ɓìɓan ɓɛ Pɛsɛ̀ngày ɓi jàŋ ìnɛ ŋ̀wos a kpagii, ɓɛ yuiy a Yorisalɛm 
ɓɛ tɔg lɛ: Rìfòm ɗi Ɓɛ̀yudɛ̀n ɗi ɗi n-yalɛɛ fɛ ɗi ri fe? Tìi ǹghɛɛ fyɛy fi man ànɛ̀n a rìkpagìì ɗi ŋwos di fyɛɛ̀ lònlòm, fɔɔnnɛ tì yùu yì fɛ lɛ, ti ɓɔgsi nyi. 
Yɛ̀ɛ rìfòm ɗi lɛ Eroodɛ ɗi wokà kìɓan kiǹ, ki ɓuùsì nyi ǹto, ki ɓuùsì girig ɓum ɓɛ̀cèm ɓɛ a Yorisalɛm. 
Fɔɔnnɛ à taŋzɛ̀ngà ɓɛ̀pìrɛɛtìrɛ̀ ɓɛgwey ɓɛ̀cèm rì ɓɛ̀rèsàg-ɓìdɔ̀gsɛna ɓɛ ɓi kìlɔ̀ŋ à tɔg ɓɔ jàŋ inɛ Kiris à ghɛ̀ɛ̀sɛ̀ngà kì yalɛɛ. 
Ɓɛ̀roɓɛ̀n ɓɛ ɓàg nyi lɛ: A Bɛtilɛhɛm ɓi ziì Zyude, lɛ ǹkpaŋzì-ɓìɓan a kàngà lɛ:
Wɔ̀ Bɛtilɛhɛm, ɓi kìden ki zi ki a Zyuda, ù yin loo maa bàn à zɛy rì zɛy ɓi nyìinyìm à bàn yi a Zyuda, lɛ a lɔ̀ŋkɔɔ ìnnɛ rìfòm ɗi ɗi ɓiì kɛ̀ɛ̀sii kilɔ̀ŋ kɛm̀ ki lɛ Isirayɛl, ɗi ɓiì kpaŋìì.
Fɔɔnnɛ Eroodɛ à reŋìghà min ɓɛyiì-ɓìɓan ɓɛǹ a dwìɗ, à tɔg ɓɔ lɛ ɓɛɛ konag nyi kì kpaà fin innɛ fyɛy fiǹ fi tumɛ̀ngà rìlòm. 
Nni à romgà min ɓɔ a Bɛtilɛhɛm, à kpaa ɓɔ lɛ: Kɛ̀ɛna kì kaà jàŋ inɛ man ànɛ̀n à rì lɛ tiɓ-tiɓ, i ɓì ghɛɛ nyi, ɓì yù mɛ̀ kì wogsii lɛ, mɛ̀ɛ ǹkɛǹ girig nyi kì ɓɔgsii.
Yɛ̀ɛ ɓɛ wokà ɓìɓan ɓi rìfòm ɗi kpaaghà ɓɔ ɓìn, nni ɓɛ kɛngà, ɓɛ ki sìgmɛn lɛ, fyɛy fi ɓɛ remzìghày a rìkpagìì ɗi ŋwos, fi ti ɓɔ ɓiì syòŋsyoŋi bee, a kpaŋ yɛ̀ɛ fi kɛngà kì rɛlii ɓi jàŋ inɛ man ànɛ̀n à ɓaghà. 
Yɛ̀ɛ ɓumɓɛ̀n ɓɛ ghɛngà fyɛy fiǹ, ɓɛ wokà kìnyàà lɛɛ̀gwey. 
Fɔɔnnɛ ɓɛ ɗiŋìghà ɓi naa, ɓɛ ghɛn man à m̀ɓwɛɗ rì Marii à jɛɛ, ɓɛ ɓag mɛ̀ɗu ɓi zi, ɓɛ ɓɔgsì man ànɛ̀n. Ɓɛ fumì min mɛtɛ̀g maa, ɓɛ fa nyi lɛ; rì gol rì àŋsaŋ rì miìr. 
Ajɛ̀m ìnɛn Bɛ̀ll à kalìghà ɓɔ a ɓìdɛ̀ndɛm̀ lɛ, ɓɛ̀ kɛɛ̀ sugti yɛ̀ɛ Eroodɛ. Fɔɔnnɛ ɓɛ sukà ɓi kìlɔ̀ŋ kaa ɓi bee ìdɛŋ.
Yɛ̀ɛ ɓɛ̀yiì-ɓìɓan ɓɛ ɓaghà di ɓɛ mɛ sug, nni ŋwaà-fìtom a Kan à rèsɛ̀ngà Yoosɛɓ a ɓìdɛ̀ndɛm̀, à kpaa nyi lɛ: Pɛ̀sɛn aɗyoo, ù teɗ lɛ rì maa man ànɛ, rì jɛɛ, ù ghɛŋi rì ɓɔ a Egiɓtɛn, u ki kɔ̀ri wɔɔ, à kpaŋ yɛ̀ɛ ǹɗì wɔ̀ ɓiì kalii lɛ, u sugtiì, ɓisuulɛ Eroodɛ à ɓiì kaakaa man ànɛ, lɛ a wey. 
Nni Yoosɛɓ à pɛ̀sɛ̀ngà aɗyoo, à teɗ lɛ rì maa man ànɛ̀n rì jɛɛ, ɓɛ ghɛŋì lɔŋ ri ìru wìn a Egiɓtɛn. 
À kɔ̀rìghà wɔɔ à kpaŋ yɛ̀ɛ Eroodɛ à wughà, lɛ kɛɛ kilɛn lɔŋ yɛ̀ɛ Kan à kpaaghà ɓi ŋwɔm wu ǹkpaŋzì-ɓìɓan lɛ: Mɛ̀ɛ ǹɗegii man wɛm̀ lɛ a kpaŋdɛn a Egiɓtɛn.
Nni yɛ̀ɛ Eroodɛ à ghɛngà lɛ, ɓɛ̀yiì-ɓìɓan ɓɛ m̀pwàa nyi, fɔɔnnɛ à wokà bim lɛɛ̀gwey, à ki rom ɓum lɛ ɓɛɛ kɛǹ kì cuusii ɓɔn ɓɛ̀cèm ɓɛ a Bɛtilɛhɛm à tumɛ̀n ɓi ɓɔn ɓɛ bèg yiɓɛɛ̀rɛn à sɛn, lɔŋ yɛ̀ɛ ɓɛ̀yiì-ɓìɓan ɓɛ reɓkà nyi, cààmɛ̀n ki fyɛy fi tumɛ̀ngà rìlòm. 
Kìɓan kiǹ kɛɛ roozìghà rìkpaa ɗi ǹkpaŋzì-ɓìɓan Zyeremii ɗi lɛ: 
Ɓɛ ǹwooghiì di ɓìkiŋ ɓi riì a Rama, rì mɛ̀kɛɛ̀gh, rì ɓìɓààsì, Rasyɛl nnyɛɛ rènɗen ɓɔn ɓii, kɛ̀ɛ gherɛn lɛ mum a fɔɔ̀si nyi ǹɗem ɓisuulɛ, ɓɔn ɓii ɓɛ mɛ cùù.
Yɛ̀ɛ Eroodɛ à wughà, nni ŋwaà-fìtom a Kan à rèsɛ̀ngà Yoosɛɓ a ɓìdɛ̀ndɛm̀ a Egiɓtɛn; 
à kpaa nyi lɛ: Pɛ̀sɛn aɗyoo, u teɗ lɛ rì man ànɛ rì jɛɛ, u sugti rì ɓɔ ɓi ziì Isirayɛl, lɛ ɓumɓɛ ɓɛ kaakàghà lɛ ɓɛɛ wey man ànɛ, ɓɛ mɛ cùù. 
Fɔɔnnɛ Yoosɛɓ à pɛ̀sɛ̀ngà aɗyoo, à teɗ lɛ rì man ànɛ̀n rì jɛɛ, ɓɛ sug ɓi zi ì Isirayɛl. 
Kìɓan kifog, yɛ̀ɛ Yoosɛɓ à wokà lɛ, Arikelawus yɛɛ ǹteri ìkɔ̀ɔ̀ wu rilàmì wu seŋi ànɛ lɛ Eroodɛ ɓi ziì Zyude, nni à risìghà lɛ a kɛǹ kì kɔ̀rii wɔɔ. Bɛ̀ll à reɓ nyi a ɓìdɛ̀ndɛm̀ lɛ a kɛǹ kì kɔ̀rii a Galile. 
Fɔɔnnɛ à kɛ̀ngà kì kɔ̀rii ɓi bàn ìdɛŋ ɗii lɛ Naazarɛt, lɛ kɛɛ kilɛn lɔŋ yɛ̀ɛ ɓɛ̀kpaŋzì-ɓìɓan ɓɛ lokà kì kalii lɛ: Ɓɛ regii gɛ nyi lɛ muu Naazarɛt.
Ɓi cààmɛ̀n kiǹ Zyaŋ Bàɓtis à peeghày ɓi-reɓ wu a Zyude, à kakàlì ɓum ɓìɓan ɓi Bɛ̀ll. 
À kpaakpààghà ɓum lɛ: Lɔ̀ɔ̀ghrɛɛna mɛ̀rem lɛ kìlɔ̀ŋ ki aɗyoo ki ti jàŋbog. 
Zyaŋ yɛɛ rì ŋwaànɛ ǹkpaŋzì-ɓìɓan Ezayii à ɓugà yɛ̀ɛ à kpaaghà lɛ: Jɛ̀ɛ̀ ìnɛ ì rì jɛ̀ɛ̀ ì roànɛ a làalamɓɛ̀n yì ɓi-reɓ lɛ: Pègsɛɛna bee yi Kan, ɓì rɛsàg yɔ lɛ saaɗ.
Zyaŋ à waatɛ̀ngà kìlàà ki ɓɛ toŋi rì nyùŋ yi syàmo, à sìnɛ̀n kànɗa à gòò ì nyàm ɓi kìɓon; à ɗiɗìghà lɛ, rì ɓìtàtàɗ, rì mɔ̀ɔ mɛ ilòò mɛ ɓɛ Pisii yì ɓi cog. 
Fɔɔnnɛ ɓumɓɛ a Yorisalɛm, rì ɓɛ ɓi ziì Zyude bimiɗ, rì ɓɛ ɓi kòdò bimiɗ ànɛ à wuɓsɛɛ Zyuridɛŋ, ɓɛ yuyùghà a lɔ̀ŋkii; 
ɓɛ kpakpàg ɓìɓe ɓyaa, Zyaŋ à ki ɓàaɓaɓtì ɓɔ ɓi ǹsyòm wu lɛ Zyuridɛŋ.
Yɛ̀ɛ Zyaŋ à ghɛngà di Ɓɛ̀fàrìzyɛŋ ri Ɓɛ̀sàdùsyɛŋ lɛɛ̀gwey ɓɛɛ̀ yùyuiy a lɔ̀ŋkii lɛ ɓɛɛ ɓaɓti ɓɔ, nni à kpaaghà ɓɔ lɛ: Mini ɓumɓɛ ɓɛ pisɛɛ ɓìgòm ɓɛ! Ghɛn yɛɛ reɓi mìni lɛ ɓi ghɛŋi rìbaŋì ɗi Bɛ̀ll ɗi ɗi tiì? 
Kikiina min ɓiɓan ɓi ɓyɛɛ resi lɛ ɓì mɛ lɔ̀ɔ̀ghrɛn mɛrèm. 
Kɛ̀ ɓi fèg lɛ, lɔŋ rìkpaa ɗi lɛ, Abiraham à rì seŋi wìs ɗi ghɛɛ̀sɛɛ. Ǹkalii mìni lɛ: Bɛ̀ll à rì lɛ à ghaasì gɔ̀g yi ɓɔn ɓɛ Abiraham. 
Fìseŋ fyɛɛ ti gì kɔmiɗ lɛ fìnɔ̀ŋziyɛn a gaŋ yi ɓite. Fɔɔnnɛ kìte kicèm ki kaa wum ɓi ɓiɗùn ɓi syeesyee, ɓɛ ɓiì rengii kɔ ɓɛ woǹ ɓi ɗuù. 
Mɛ̀ɛ m̀ɓàaɓaɓtì mìni rì mɛ̀nig lɛ ɓì lɔ̀ɔ̀ghrɛɛ mɛ̀rem, kìɓan kifog roànɛ à rìì mɛ̀ ajɛ̀m à cee mɛ̀ ɓi-tèɗ; nyii ri mìni ɓiì ɓàɓtii lɛ rì Kìtɛntɛ̀ɛ̀n ki Nghay, rì ɗuu. Mɛ̀ ǹkpaŋi gì ɓi ɓi ǹkoŋ wulɛ ǹsɔ̀ŋì nyi gòò ɓi mɛ̀kòò. 
À rìì rì mɛ̀tɛŋkɛlɛ mii ɓi càg, fɔɔnnɛ à ɓiì fyɔnì kìbog kii à foŋ gèŋ i cag-cag ɓi ɓìkàɗ; wɔ̀lɛ à tɔ̀n ɓìkoroɗ ɓi ɗuu ɗi ɗyɛ̀ kɛɛ̀ ɗimi.
Nni Yeesus à pɛ̀sɛ̀ngày a Galile à yù ɓi Zyuridɛŋ yɛ̀ɛ Zyaŋ lɛ a ɓaɓti nyi. 
Wɔ̀lɛ Zyaŋ à ɓèngà nyi kì ɓàɓtii à kpaa lɛ: Mɛ̀ yaa ghɛ̀ɛ̀sɛɛ lɛ, ǹ-yù a lɔ̀ŋkɔɔ lɛ u ɓaɓti mɛ̀, nni lannɛ wɔ̀ yɛɛ ki yuù yì a lɔ̀ŋkɛm̀? 
Yeesus à ɓàg nyi lɛ: Gherɛn lɛ kɛɛ kilɛn fɔlɔɔ ɓigomìnɛ lɛ, tì ghɛ̀ɛ̀sɛɛ lɛ tì roòzì ɓìɓan ɓìcèm ɓi Bɛ̀ll a tɔtɔ̀g. Fɔɔnnɛ Zyaŋ à ki ɓunɛ̀ngà min. 
Lɔŋ yɛ̀ɛ ɓɛ ɓaɓtìghà Yeesus, à kpaŋ yì ɓi mɛ̀nig, nni ɗyoo ɗi nɛmɓɛ̀ngà à ghɛn di Nghay à Bɛ̀ll a sɛnsɛn yi yɛ̀ɛ kuùkuù, à yùyùy nyi ɓi nyoo. 
Nni jɛ̀ɛ̀ ì ɓaghày ɓi ɗyoo ì kpaa lɛ: Roànɛ à rì Man wɛm̀ ànɛ ǹkeesii, ɓi nyi nnɛ ǹfogà ǹkɔ̀nɛ̀n wɛ̀m bimiɗ.
Ajɛ̀m ìnɛn nnɛ Ǹghay à kèngɛ̀ rì Yeesus ɓi-reɓ lɛ Satàn a feèghrɛn nyi. 
Yɛ̀ɛ Yeesus à ghagsighà ɓɛ̀ŋwos mɛtin mɛɓɛɛ̀ rì mɛ̀ru mɛ̀tin mɛɓɛɛ̀ wɔɔ kɛ̀ɛ ɗi com, nni zày ì kɔ̀ngà nyi. 
Fɔɔnnɛ ǹfèèghrɛ̀n-ɓum à tyɛ̀ɛ̀tɛ̀ngà nyi jàŋbog, à kpaa nyi lɛ: I ù rì Man à Bɛ̀ll kali gɔ̀g yi, yɛɛ ghay ɓìɗilàg.
Yeesus à ɓàg nyi lɛ: Ki ri kì kànɛn lɛ: Àa ɓìɗilàg ɓyɔ rì ɓyɔ ɓyɛɛ ri ɓiì kìi lɛ mum a ghɛɓ, lɔŋ jɛ̀ɛ̀ bimiɗ ìnɛ ì kpaŋiì ɓi ŋwɔm wu Bɛ̀ll. 
Nni Satàn a tekà nyi, à kɛ̀n ɗì nyi ɓi bàn ìnɛ ì rì ǹtɛnɛn, à ɓɔgsì nyi ɓi fìran fi naà-Bɛ̀ll aɗyòò, 
à kpaa nyi lɛ: I ù rì Man à Bɛ̀ll lɛla ɓi zi, lɛ ki ri kì kànɛn lɛ: Bɛ̀ll à ɓiì kpaà ɓum ɓii ɓɛ titom lɛ, ɓɛɛ yu wɔ̀ kì lɛ̀ŋlɛŋi ɓi ɓyàg ɓyaa, lɛ kɔ̀ɔ tuusi ikòò ɓi gɔ̀g.
Yeesus à kpaa nyi lɛ: Ki ri girig kì kànɛn lɛ: Kɔ̀ɔ fèèghrɛn Kan Bɛ̀ll wɔ̀ɔ̀.
Fɔɔnnɛ Satàn a tɛ̀gtìghà Yeesus lɛ leg à kɛ̀n ɗì nyi ɓi coo dòn aɗyoo à rèsi nyi ɓìlɔ̀ŋ ɓi ɓi ziinɛ ɓìcèm, rì rìkem ɗi ɓi ɓìlɔ̀ŋ ɓiǹ. 
À ki kpaa nyi lɛ: Ǹɗì wɔ̀ ɓiì faà ɓyom ɓi ɓìcèm di ù ɓaagh mɛ̀ mɛ̀ɗu asu, ù ɓɔgsì mɛ̀. 
Nni Yeesus à ɓàkà nyi lɛ: Satàn, pɛ̀sɛn mɛ̀ ɓi mis! Lɛ ki ri kì kànɛn lɛ: Ù ghɛ̀ɛ̀sɛɛ kì ɓɔgsii Kan Bɛ̀ll wɔ̀ɔ̀, lɔŋ nyi cɛ̀ncii nnɛ ù kì kìsay. 
Fɔɔnnɛ Satàn à caɗkà min Yeesus. Ɓum ɓɛ titom ɓɛ yu nyi a nyoo, ɓɛ kikì nyi tìtom.
Yɛ̀ɛ Yeesus à wokà lɛ, ɓɛ mɓani Zyaŋ, ɓɛ piìg ɓi naà-zày, nni à kɛ̀ngà a Galile. 
À pɛ̀sɛ̀ngà a Naazarɛt, à kɛ̀n kì kɔ̀rii a Kapɛrinawum ànɛ à rì jàŋbog rì rìɓày à kìkòn, ɓi kìden ki zi ki ɓɔn ɓɛ Zaɓulon ri ɓɛ Nɛftalii. 
A kìghà fɔlɔɔ lɛ, a roòzi rìkpaa ɗi ǹkpaŋzì-ɓìɓan Ezayii à kpaaghà lɛ:
Ziì Zaɓulon rì ì Nɛftalii, jaŋ yi yi ri ɓi bèn ì rìɓày, nsoò lɛ cɛcɛɗ ki Zyuridɛŋ, Galile à ɓumɓɛ ɓɛ a yin Ɓɛ̀yudɛ̀n! 
Kìlɔ̀ŋ ki ki ɓaghà kìkɔ̀kɔriyɛn ɓi birìm, ki ǹghɛɛ coo kitɛɛtɛ̀n; fɔɔnnɛ kìtɛɛtɛn ki ǹlòmi a ɓɛ̀roɓɛ ɓɛ ǹɗì ɓi kìlɔ̀ŋ ki ɓi birìm ì rìwu ɓi ɗùm. 
Ɓi cààmɛ̀n kiǹ innɛ Yeesus à tumɛ̀ngà rìkpaakpàà ɗi ɓìɓan ɓi Bɛ̀ll, à kakàlì ɓum lɛ: Lɔ̀ɔ̀ghrɛɛna mɛ̀rem, lɛ kìlɔ̀ŋ ki aɗyoo ki ti jàŋbog. 
Yɛ̀ɛ Yeesus à kɛ̀ɛ̀kɛ̀ɛ̀ghà ɓi bèn ì rìɓày ànɛ a Galile nni à ghɛngà rìgeni ɗi lɛ rì Simɔn ànɛ ɓɛ ǹɗegì lɛ Pyɛɛri rì Andire à geni di ɓɛɛ pìpig dam ɓi rìɓày lɛ ɓɛ ɓaghà ɓɛ̀pììgh-dam. 
Nni à kpaaghà ɓɔ lɛ: Nɔ̀ɔ̀tiina mɛ̀, di ǹki lɛ ɓi ɓa ɓɛ̀syoŋì-ɓum. 
Fɔɔnnɛ ɓɛ ghaskà kì naŋì dam yaa, ɓɛ nɔ̀ɔ̀tì nyi. 
Yɛ̀ɛ à kɛ̀ɛ̀dìghà tì beèbɛ̀y, nni à ghɛɛdìghà tì rìgeni ɗìdɛŋ ɓɛ̀sɛ̀ɛ̀ ɓɛɓɛɛ̀rɛn, lɛ rì Zyag rì Zyaŋ ɓɔn ɓɛ Zeɓede. Ɓɛ ɓaghà ɓi kìkɔm rì Zeɓede à seŋi wàà, ɓɛ ki pèeghpegsɛ̀n dam yaa, nni Yeesus à reŋìghà ɓɔ. 
Fɔɔnnɛ ɓɛ ghaskà kì rinii lɛ rì dam yaa, rì seŋi wàà, ɓɛ nɔɔ̀tì nyi.
Yeesus à rerènìghà ziì Galile bimiɗ di a rèresi ɓum ɓìɓan ɓi Bɛ̀ll ɓi naa yi bɔ̀ŋzɛ̀n, à lààlàmɓɛ̀n Syeesyee à Ɓɔlɛ à kìlɔ̀ŋ ki Bɛ̀ll. À wɔ̀ɔ̀wɔ̀ɔ̀zì tìroɓ rì ɓìlɛm mɛ̀kuu mɛ̀cèm. 
Rìkem ɗii ɗi saaghà jàŋbimiɗ a Sirii, fɔɔnnɛ ɓɛ yuyùghày nyi lɛ, rì ɓum ɓɛ̀cèm ɓɛ ɓɛ roròɓkà tìroɓ mɛ̀kuu mɛ̀kuu rì, ɓɛ ɓɛ wowòkà rìkɛŋ bee lɛ bee, ri ɓɛ̀roɓɛ ɓɛ ɓaghà rì ɓìɓeɓtàg ɓi mɛghay, rì ɓɛ̀roɓì kìtìs, rì ɓìsɛkɛ̀rɛ̀, Yeesus à ki wɔ̀ɔwɔɔ̀zì ɓɔ. 
Ɓìtuu ɓi ɓum ɓi pɛsɛ̀ngày lɛ, rì a Galile, rì a bàn ǹtɛ̀ɗ, rì a Yorisalɛm, rì a Zyude, ri cɛcɛɗ ki Zyuridɛŋ, ɓi nɔɔ̀tì nyi.
Yɛ̀ɛ Yeesus à ghɛngà ɓìtuu ɓi ɓum ɓìn, nni à ɓɔkà ɓi dòn aɗyoo à kɔ̀rì ɓi zi, ɓɛ̀yilàg ɓii ɓɛ tyɛɛ̀tɛ̀n nyi a nyòò. 
Fɔɔnnɛ à tumɛ̀ngà ɓɔ rìrèsàg à kpaa lɛ:
Mààgh rì ɓumɓɛ ɓɛ yii lɛ ɓɛ ri nyìighnyìg, ɓi mɛ̀ghay maa ɓisuulɛ kìlɔ̀ŋ ki aɗyoo ki ri ɓisu wàà.
Mààgh rì ɓumɓɛ ɓɛ ri rì misì ɓi mɛ̀tam, lɛ Bɛ̀ll à ri fɔɔsi ɓɔ mɛ̀rem.
Mààgh rì ɓumɓɛ ɓɛ ri mɛ̀rem lɛ fyòoog, lɛ zi ì ri wooghrɛn ri ɓɔ.
Mààgh rì ɓumɓɛ ɓɛ ri rì coo zày lɛ, di saaɗ áa ɓaa, lɛ ɓɛ ɓiì wurii.
Mààgh rì ɓumɓɛ ɓɛ ti ɓɛ wokì ɓɛ̀ro ɓɛmbog nyìighnyìg, ɓisuulɛ Bɛ̀ll à ri wog ɓɔ nyìighnyìg.
Mààgh rì ɓumɓɛ ɓɛ ri mɛ̀rem mɛ̀tɛnɛn, lɛ ɓɛ ri ghɛn Bɛ̀ll.
Mààgh rì ɓumɓɛ ɓɛɛ̀ kìki lɛ, fyòoog a ɓa ɓi nyìinyìm à ɓum, lɛ ɓɛ ri reŋi ɓɔ lɛ ɓɔn ɓɛ Bɛ̀ll.
Mààgh rì ɓɛ̀roɓɛ ɓɛɛ̀ tuutulɛ̀n rì mɛ̀tɔɓ ɓisuu saaɗ, à rìren ɗi ɓiɓan, ɓisuulɛ kìlɔ̀ŋ ki aɗyoo ki ri ɓìsu wàà.
Yiina lɛ, ɓì rì rì ɓɛ̀mààgh di ɓum ɓɛɛ̀ sɛɛsɛmgì mìni, ɓɛ tɔtɔ̀ɓ mìni, ɓɛ ki renɗen mini ɓìɓan ɓi nyoo zàɓ yi aɗyoo yìcèm ɓìsu wɛ̀m. 
Nyàànyaana, ɓì ki sànsam ɓisuulɛ mɛ̀lèɓ min mɛ aɗyoo mɛ teghɛɛ lɛɛ̀gwey. Fɔlɔɔ nnɛ ɓɛ kighà ɓɛ̀kpaŋzì-ɓìɓan ɓɛ ɓɛ lokà kì yùu rì mìni.
Mìni yɛɛ rì kìkòn ki ɓi ziinɛ, nni i kìkòn ki mɛ rɔ̀ɓ kɛ̀ kɛɛ̀ yɛ̀ɛ̀ti, cɛ kɛɛ̀ki ɓɛ ɓiì kìi lɛ kɛɛ yɛɛ̀ti? Ki rɔɓi lɔŋ lɛ, ɓɛɛ sòɓ kɔ ɓidan, ɓum ɓɛɛ nyɔɔ̀ kɔ rì mɛ̀kòò. 
Mìni yɛɛ ri kìtɛɛtɛn kì ɓi ziinɛ. Bàn ìnɛ ì rì ǹtoŋɛn ɓi dòn aɗyoo ì yin lɛ, ì nyamzɛ̀n. 
Ɓaà ki ròòsi ɓi lamɓà lɛ ɓɛɛ kuɓsi nyi a kìbɔkɔ̀ zi, wɔ̀lɛ ɓɛɛ̀ rɔ̀ɔ̀sag lamɓà lɛ ɓɛɛ saghi nyi ɓi kìrɛsì ki lamɓà aɗyoo, fɔɔnnɛ à kpeŋzì ɓum ɓɛ̀cèm ɓɛ ɓɛ ri ɓi naa. 
Fɔlɔɔ nnɛ Kìtɛɛtɛn kin ki ghɛɛ̀sɛɛ kì lòmi ɓi nyìinyìm à ɓum ɓi lèg ànɛ lɛ, i ɓɛ ghɛɛ ɓìɓan ɓi syeesyee, ɓi ɓi kìkì ɓɛ kemzì Tààta wìn anɛ à rì ɓi ɗyoo ɓi ɗùm. 
Kɛ̀ ɓi fèg lɛ ǹ-yùghà lɛ n-yogsi ɓìdɔ̀gsɛna ɓi Bɛ̀ll, nsoò lɛ, rìrèsàg ɗi ɓɛkpaŋzì-ɓìɓan, ǹ-yùghà ɓi lɛ ǹ-yogsì ɓyɔ, ǹ-yùghà lɔŋ lɛ, ǹɗoòzi ɓìɓan ɓi miì. 
Ǹkalii mìni ɓi saaɗ lɛ, cààmɛ̀n kìcèm ki yɛ̀ɛ ɗyoo rì zi ɓi ri ɓiì ɓaɓaa nsoò maa com àdɛŋ ànɛ ɓi ɓìdɔ̀gsɛna àa pɛ̀sɛn ɓi, à kpaŋ yɛ̀ɛ ɓìɓan ɓìcèm ɓi miì ɓi ri ɓiì kìlɛɛ. 
Nni ŋwaànɛ à ɓiì sɛɛtii kibog ki ɓi ɓìdɔ̀gsɛna ɓi, nsoò lɛ à rèsàg ɓum lɛ ɓɛɛ sɛɛti ɓyɔ, nnyɛɛ ri ɓiì ghɛnɛɛ yɛ̀ɛ maa ŋwaàzɛy ɓi kìlɔ̀ŋ ki aɗyoo, kìɓan kifog roànɛ à ɓiì ɓèŋi ɓidɔ̀gsɛna ɓiǹ, à ki rèsag ɓum ɓɛdɛŋ lɛ ɓɛɛ ɓeŋ̀ ɓyɔ yɛɛ ɓiì ɓaà gìn i mum ɓi kìlɔ̀ŋ ki aɗyoo. 
Lɛ ǹkalii mìni lɛ; I ɓì kìi bi Bɛ̀ll mɛ̀wog a cee lèg ànɛ ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ti ɓɛ kilàg, ɓyàa ɗiŋi ɓi ɓi kìlɔ̀ŋ ki aɗyoo.
Ɓi wokà lɛ ɓɛ kpaaghà ɓɛ̀seŋi ɓin ɓɛ ɓɛsɛ̀ɛ̀ lɛ: Kɔ̀ɔ wey mum. Ŋwaànɛ à woli mum, à ghɛ̀ɛ̀sɛɛ lɛ ɓɛ yɔm̀ nyi. 
Kìɓan kifog mɛ̀ ǹkalii mìni lɛ: ŋwaànɛ à rì ɓiì woògh bim ri geni, à ghɛ̀ɛ̀sɛɛ lɛ ɓɛ yɔm̀ nyi. Ŋwaànɛ à sɛmi geni lɛ kìdùŋdùŋ à ghɛ̀ɛ̀sɛɛ lɛ ɓɛ yɔm nyi ɓi sànèdìrɛŋ. Roànɛ à ɓiì reŋii geni lɛ kìyèg, à ghɛ̀ɛ̀sɛɛ kì kɛ̀ɛ ɓi ɗuu ɗi fiɗyàɓ fikɔ̀ɔ̀. 
Nni cààmɛ̀n ki ù kɛ̀ɛ kì ɓɔgsii Bɛ̀ll rì kìtuwe ɓi rìkùna, nnɛ ù yitii lɛ goni àdɛŋ à rì wɔ̀ rì bim, 
ka càra kìtuwe kɔɔ foo ɓi ŋwɔŋì wu rikùna ɓi ka pègsɛn yi kìɓan ki lɛ rì wɔ̀ rì goni, di fɔɔnnɛ u sugtiì min ki faà rìfa ɗyɔɔ. 
Wooghrɛn jɛ̀ɛ̀ lɛ fyɛ̀ɗ ɓɛɛ̀ mum wɔɔ̀ à kìɓan di ɓi kaka ɓi bee ì ɓɛ̀yɔ̀m, kɛ̀ɛ̀ fɔlɔɔ, di à rì wɔ̀ ɓiì faà ɓi ɓyàg ɓi ɓɛyɔ̀mì-ɓum, ɓɛ̀yɔ̀mì-ɓum ɓɛ ghagsì wɔ̀ rì ɓɛ̀sujàà, ù ki ghay lɛ ù ɗiŋii naà-zày. 
Ǹkalii wɔ̀ ɓi saaɗ lɛ, wàa kpaŋ ɓì naà-zày ìnɛn di ɓɛɛ ka tɔtɔg wɔ nsoò siisì bog ànɛ u leɓ.
Ɓì wokà lɛ ɓɛ kpaaghà lɛ: Kɔ̀ɔ kì fisɔ̀mɔ̀g. 
Kìɓan kifog mɛ̀ ǹkalii mìni lɛ, i mum à fiɓii giɓ à fèg lɛ a kɔrì rì nyi, ŋwàanɛ̀n a yi lɛ à mɛ kì fisɔ̀mɔ̀g rì giɓ anɛ̀n ɓi ǹɗem wii ɓi ɗùm. 
I ɗis ɗyɔɔ ɗi weèlem ɗi ri lɛ ɗi kɛɓtì wɔ̀ fìɓàg, sɔgha ɗyɔ, u mag̀ ɗyɔ fìràɓ; ɓisuulɛ, ki ri kìrɔɔ lɛ u ɗimzi kìkàɓ kɔɔ kifog à cee lɛ wɛ̀ɛmiɗ bimiɗ u kɛǹ ɓi ɗuu. 
I càg kɔɔ ki weèlem ki ri lɛ ki kɛɓtì wɔ̀ fìɓàg, rena kɔ u mag̀ kɔ fìràɓ; lɛ ki ri kìrɔɔ lɛ u ɗimzi kìkàɓ kɔɔ kifog à cee lɛ wɛ̀ɛmiɗ bimiɗ u kɛǹ ɓi ɗuu.
Ɓɛ kpaaghà lɛ: I mum à nàɓi giɓ wiì à ghɛ̀ɛ̀sɛɛ nyi kì faà kaàtà ànɛ à rèsii lɛ ɓɛ mɛ ghasɛ̀n. 
Kìɓan kifog mɛ̀ ǹkalii mìni lɛ; ŋwaànɛ à ɓiì nàɓi giɓ wiì, di ki yin lɛ giɓ anɛ̀n à kìi fìsɔ̀mɔ̀g, di à foŋi nyi ɓi nɗɛli wulɛ, a ghày ǹkìì-tìsɔ̀mɔ̀g, nni ŋwaànɛ à ki wɔli giɓ anɛ ɓɛ naɓi fɔlɔɔ, à kìi girig fìsɔ̀mɔ̀g.
Ɓì wokà tì lɛ ɓɛ kalìghà ɓɛ̀seŋi ɓis ɓɛ ɓɛsɛ̀ɛ̀mɛn lɛ: Kɔ̀ɔ kànɛn bɛ̀ɗ yi kɛ̀ɛ̀ ìsu, kìɓan kifog, ù ghɛ̀ɛ̀sɛɛ kì roozii ɓìɓan ɓi ù kàagh Kan ù kànɛ̀n bɛ̀ɗ lɛ ù ɓiì kìi. 
Kìɓan kifog mɛ̀ ǹkalii mìni lɛ; kɛ̀ ɓi kànag gi bɛ̀ɗ, nsoò rì ɗyoo ɓisuulɛ wɔɔnnɛ Bɛ̀ll à kɔ̀kɔrii, 
nsoò rì zi lɛ miì nnɛ à rɛrɛsii mɛ̀kòò mii, nsoò rì Yorisalɛm, lɛ nnyɛɛ ri bàn ì rìfòm ɗigwey. 
Kɔ̀ɔ ki kànɛn girig bɛ̀ɗ ri ǹto wɔɔ ɓisuulɛ ù yin lɛ ù puɓsì nsoò lɛ ù fiìzì fyòŋ nsoò fìfog. 
Ki ghɛɛ̀sɛɛ lɛ, i ɓì kpaa lɛ, ɛ̀ɛ̀ ki ɓa lɛ ɛ̀ɛ̀, i ɓì kpaa lɛ àg, ki ɓa loŋ lɛ àg, lɛ jɛ̀ɛ̀ yimbog yi yi ɓiì wòŋwoŋi ti foo, yi riì yɛ̀ɛ Satàn.
Ɓì wokà lɛ ɓɛ kpaaghà lɛ: I ù tùsi mum ɗis ɓɛ tus girig wɔ̀ ɗis; i ù ɓɛɛgh mum ɗin, ɓɛ ɓɛg girig wɔ̀ ɗin. 
Kìɓan kìfog mɛ̀ ǹkalii mìni lɛ, kɛ̀ ɓi pɛ̀ɛ̀zi mum kìɓe ki à kìi mìni; ì ŋwaà ɓoogh wɔ̀ rìɓɛn ɓi rìtam ɗi weèlem, lɛgsi tì nyi ɗimbog lɛ a ɓog miì. 
I ŋwaà sɔmɛɛ wɔ̀ lɛ a ɓatɛn bùɓi yɔ̀ɔ̀, càra nyi a teɗ lɛ ɗì rìga wɔ̀ɔ̀ miì. 
I ŋwaàdɛŋ à kàŋi wɔ̀ lɛ ù kɛɛghi kilòmɛɛ̀tìrɛ̀ bog rì ǹtɛ̀g, kìya ɓɛ̀kilòmɛɛ̀tɛ̀rɛ̀ ɓɛɓɛɛ̀ rì ǹtɛ̀g wiǹ ɓɛɛ̀ nyi. 
I ŋwaà lɔni wɔ̀ com, faa nyi kɔ̀; kɔ̀ɔ ki yem mum ɓɔ̀ra di à tɔɔgh wɔ̀ ɓɔ̀ra.
Ɓi wokà lɛ ɓɛ kpaaghà lɛ: Keesi ŋwaànɛ à wubsɛɛ wɔ̀, ù ɓèèzɛ̀n bènàbena wɔɔ̀. 
Kìɓan kìfog mɛ̀ ǹkalii mìni lɛ, keesiina ɓɛ̀bènàbena ɓin, ɓì màŋ ɓumɓɛ ɓɛɛ̀ cɛ̀ncɛm mini, ɓɛ̀roɓɛ ɓɛɛ̀ ɓèeɓeèzɛ̀n mìni, ɓì kì ɓɔ kìrɔɔ, ɓì ki ɓɔ̀ŋzag Bɛ̀ll ɓisuu ɓumɓɛ ɓɛɛ̀ yeeyeèsì mìni, ɓɛ tɔtɔ̀ɓ mìni, 
di fɔlɔɔ nnɛ ɓi ɓa ɓɔn ɓɛ Seŋi wìn anɛ à rì ɓi ɗyoo ɓì ɗùm, lɛ nyii ti à lòmzàg ŋwos wii ɓisuu ɓiɓeɓtàg ɓi ɓum, rì ɓisuu ɓum ɓɛ syeesyee, à ki nɔsag ti bwey ɓisuu ɓumɓɛ ɓɛ ri lɛ saaɗ, rì ɓisuu ɓɛroɓɛ ɓɛ ri ɓìtɛ̀ŋtɛ̀ŋ. 
I ɓumɓɛ ɓɛɛ̀ keesag mini ɓɛɛ̀ɓɛ ɓì keesii ɓɔrìɓɔ, mɛ̀lèɓ aɗi mɛɛ̀mɛ ɓì rì lɛ ɓì ɓoŋɓòŋ yɛ̀ɛ Bɛ̀ll? Nsoò ɓɛ̀terì-làmpoŋ̀ ɓɛ ti ɓɛ kilàg girig fɔlɔɔ. 
I ɓɛ̀geni ɓin ɓɔrìɓɔ ɓɛɛ̀ɓɛ ɓì ti ɓì tògsàg, di ɓi ka ki bi kiɓan ki nyɔ̀n; lɛ nsoò ɓumɓɛ ɓɛ gherɛɛ ɓi Bɛ̀ll, ɓɛ ti ɓɛ kilàg girig fɔlɔɔ. 
Ɓaana min ɓɛsyeesyee ɓɛ ɓum lɛ kɔɔ̀kɔɔ̀ lɔŋ yɛ̀ɛ Tààta wìn anɛ à rì aɗyoo nyii ri.
Konaaghna lɛ, kìsay ki ɓi kìki Bɛ̀ll kɛ̀ kɛɛ̀ ɓa yɛ̀ɛ ɓi rèeresɛ̀n ɓi mis mɛ ɓum, di ɓì ɓiì ki mɛ̀mi mɛlèɓ yɛ̀ɛ Seŋi wìn anɛ à rì aɗyòò.
Cààmɛ̀n ki u fafa ŋwaà nyìighnyìg com, kɔ̀ɔ ɓog ǹkeŋ lɛ ɓum ɓɛɛ ghɛǹ wɔ̀, fɛlɛ yɛ̀ɛ ɓum ɓɛ fyɛɛ̀fyɛɛ̀ ɓi ŋwɔm, ìghèy ɓi ɗùm ɓɛ ti ɓɛ kilàg, ɓi naa yi bɔ̀ŋzɛ̀n, rì ɓi ɓìɓàà lɛ ɓɛɛ sɛsɛg ɓɔ. Ǹkalii mìni ɓi saaɗ lɛ, mɛ̀lèɓ maa mɛɛ ri lɔ̀ɔ̀. 
Wɔ̀lɛ, cààmɛ̀n ki u fafa ŋwaà nyìighnyìg com, càg kɔɔ ki kimɛŋ ki ghɛɛ̀sɛɛ ɓi ki yiì com ki càg ki weèlem ki faa; 
fɔlɔɔ nnɛ rìfa ɗyɔɔ ɗi ɓiì ɓaà a rìnyam; nni Seŋi wɔ̀ɔ̀ ànɛ à ti à ghɛngì ɓìɓan ɓi a rìnyam, à rì wɔ̀ ɓiì lèɓi.
Cààmɛ̀n ki ɓi kìki bɔ̀ŋzɛ̀n, kɛ̀ ɓi ki yɛ̀ɛ ɓum ɓɛ fyɛɛ̀fyɛɛ̀ ɓi ŋwɔm ìghèy ɓi ɗùm ɓɛ ɓɛ ti ɓɛ keesàg rìɓɔŋzàg ɗi Bɛ̀ll mɛ̀rɛy, ɓi naa yi bɔ̀ŋzɛ̀n, rì ɓi bèn yi ɓiɓàà lɛ ɓum ɓɛɛ seèsee ɓɔ. Ǹkalii mìni ɓi saaɗ lɛ; ɓɛ ti rì mɛ̀lèɓ maa yɛɛ lɔ̀ɔ̀. 
Wɔ̀lɛ i ù ti ɓiì ɓɔ̀ŋzaagh Bɛ̀ll, ɗiŋi ɓi kìden kɔɔ ki naa, u sim̀ ìsuunaa, di u ɓɔŋzag Seŋi wɔ̀ɔ̀ anɛ àrì ɓi jàŋ inɛ a rìnyam ìnɛ̀n, fɔlɔɔ nnɛ Tààta wɔ̀ɔ̀ anɛ à ti à ghɛngì ɓìɓan ɓi a rìnyam à rì wɔ̀ ɓiì lèɓi.
I ɓi ɓɔ̀ɔɓɔŋzàg Bɛ̀ll, kɛ̀ ɓi ràŋzi ki kpaakpàà jɛ̀ɛ̀ yi kɛ̀ɛ̀ ìsu yɛ̀ɛ ɓumɓɛ ɓɛ yii ɓi Bɛ̀ll ɓɛ ti ɓɛ kilàg. Lɛ ɓɔɔ̀ fèki lɛ, i ɓɛ ciɓtaagh rìkpaakpàà, fɔlɔɔ nnɛ Bɛ̀ll à ɓàg bɔ̀ŋzɛ̀n yàà. 
Kɛ̀ ɓi pisɛn ɓɔ ɓi kìsyɔ̀ɔ̀ kiǹ, ɓisuulɛ Seŋi wìn a yii com kìcèm ki ɓi kɔ̀nkɔ̀n, di ɓì ka tɔg gi ɓi nyi kɔ.
Ɓì ghɛ̀ɛ̀sɛɛ kì ɓɔ̀ŋzaagh Bɛ̀ll fɛlɛ: Tààta wìs ànɛ à rì aɗyoo
ɗii ɗyɔɔ ɗyɛɛ ɓa kìcèlì, rìlàmì ɗyɔɔ ɗyɛɛ yu, rìkɔ̀n ɗyɔɔ ɗyɛɛ kilɛn ɓi ziinɛ, yɛ̀ɛ ɗyɛɛ̀ kìikilɛ̀n aɗyòò.
Faa ɓìsi ɓìɗilàg ɓi ɓi ghɛɛ̀sɛɛ rì ɓìsi ɓi ŋwos a gɛɛ̀nɛ.
Cenɛn ɓìsi ɓìɓan ɓi ɓeɓɛn ɓi tì mɛ kì, fɛlɛ yɛ̀ɛ ɓìsi girig tì mɛ cenɛn ɓɛ̀roɓɛ ɓɛ kighà ɓìsi kìɓe.
Kɔ̀ɔ gherɛn lɛ, ti kpi ɓi mɛ̀fèèghrɛn ɓi ɗùm, lɔŋ pisi ɓìsi ɓi kìɓe, lɛ rìlàmì, rì ìtèɗ, rì rìkem ɓi ri ɓyom ɓyɔɔ fiɗyàɓ fikɔ̀ɔ̀. Ààmɛ̀n
Lɛ i ɓì cenɛɛ ɓum ɓìɓan ɓi ɓeɓtɛn ɓi ɓɛ kii mìni Seŋi wìn anɛ aɗyoo à cenɛ̀n girig mìni; 
kìɓan kifog, ì ɓì cenɛɛ ɓi ɓum kìɓe ki ɓɛ kii mìni. Seŋi wìn àa cenɛn ɓi mini, girig ɓìɓe ɓin.
Cààmɛ̀n ki ɓì rì ɓi kìcèlì ki ɓiɗilàg kɛ̀ ɓi ɓa yɛ̀ɛ ɓi wowog bim, yɛ̀ɛ ɓum ɓɛ fyɛɛ̀fyɛɛ̀ ɓi ŋwɔm ìghèy ɓi ɗùm, ɓɛɛ ti ɓɛ kagàg mɛ̀su lɛ ɓum ɓɛɛ yi lɛ, ɓɛ ri ɓi kìcèlì ki ɓiɗilàg. Ǹkalii mìni ɓi saaɗ lɛ, ɓɛ ti rì mɛ̀lèɓ maa. 
Kìɓan kifog, cààmɛ̀n ki ù cèlii ɓìɗilàg, foŋɗɛn tìrààree ɓi ǹto, ù ki sòò ìsu wɔɔ 
fɔlɔɔ nnɛ wàa rèsi ɓi ɓum lɛ ù rì ɓi kìcèlì ki ɓiɗilàg, lɔŋ Soŋi ànɛ à rì a rìnyam cɛ̀ncii yɛɛ ri ɓiì ghɛɛ̀. Nni Soŋi ànɛ à ti à ghɛngì ɓìɓan ɓi a rìnyam à rì wɔ̀ ɓiì lèɓi rikì ɗiǹ.
Kɛ̀ ɓi saasaɓtàg ìkum win fɛ ɓi ziinɛ jàŋ inɛ Zyèɗ rì geègee ɓi ti ɓi yogsàg wɔ, nsoò lɛ jàŋ inɛ ɓɛ̀wiiwìì ɓɛ ti ɓɛ ɓɛkì naa, ɓɛ yii wɔ. 
Wɔ̀lɛ saɓtaaghna ìkum win ɓi ɗyoo ɓi ɗùm lɛ wɔɔ nnɛ Zyèɗ rì geègee ɓi yin lɛ ɓi yogsì wɔ, nsoò ɓɛ̀wiiwìì ɓɛ yin lɛ ɓɛ ɓɛg jàŋ wɔɔ lɛ ɓɛɛ yiì wɔ. 
Ɓisuulɛ, jàŋ inɛ ìkum wɔɔ wu ri wɔɔ nnɛ ǹɗem wɔɔ wu ri ɓiì ɓaà girig.
Ɗis ɗyɛɛ ri lamɓà ànɛ ɓi nyoo ì mum; i ɗis ɗyɔɔ ɗi ri lɛ syeesyee, nyoo yɔ̀ɔ̀ bimiɗ ì ɓa lɛ kperèèŋ; 
kìɓan kifog i ɗis ɗyɔɔ ɗi yin lɛ syeesyee, nyoo yɔ̀ɔ̀ bimiɗ ì ɓiì ɓaà ɓi birìm. Nni i kìtɛɛtɛn ki ki ri ɓi wɔ ki ti birìm, birìm ìnɛn ì rì ɓiì tèghɛɛ ì cee.
Mum à yin lɛ à say ɓɛ̀masà ɓɛɓɛɛ̀ ɓisuulɛ, à rì ɓiì ɓèèzɛɛ bog, à keesì roàmbog; nsoò lɛ à ràrɛ̀n rì bogtɛ̀n, à sɛɛtì roàmbog. Ɓì yin lɛ ɓì say lɛ rì Bɛ̀ll rì mɔ̀ɔ̀ni cààmɛ̀n kìfog.
Kìɓan kiǹ kɛɛ̀ki ǹkpaa mìni lɛ: mɛ̀rem min mɛ̀ kɛɛ̀ cɛɛcɛɛ̀rɛ̀n ɓi kìɓan ki ɓiɗilàg ɓi ɓyɛɛ̀ mɛmɛni ɓyɛɓ ɓin nsoò lɛ ɓisuu ɓilàà ɓi ɓyɛɛ lɔg nyoo yìn; mɛ̀ɛ nti cɛɓ ki cee ɓìɗilàg, nyoo ì cee ɓìlàà yèè? 
Ghɛɛna ɓà tììlì ti aɗyoo ti ti ri lɛ, tyɛ̀ kɛɛ̀ say dɛm, tyɛ̀ kɛɛ̀ saŋ ɓiɗilàg, tyɛ̀ kɛɛ̀ ki nyam com rì com ɓi zarò, wɔ̀lɛ Seŋi wìn anɛ à rì aɗyoo à ti à falàg tyɔ ɓìɗilàg. Ɓì yii ɓì nya lɛ rìɓa ɗin ɗi cee ɗi tììlì tiǹ lɛ vɔ̀ɔ̀m? 
Ghɛn anɛ ɓi mìni yɛɛ ri lɛ à ràɓsì cɛɓ kii nsoò lɛsàg, lɛ yɛ̀ɛ à ɓiisɛɛ kì ghɛ̀ghɛrii nɗem aɗyoo?
Nni mɛ̀rem min mɛɛ̀ cɛɛcɛɛ̀rɛ̀n ɓi ɗùm rì kìɓan ki nwaà lɛ cɛ? Fiɓiina yɛ̀ɛ ɓyaaɓi ɓi ɓi dɛm ɓi ti ɓi tɔɓkì, ɓyaaɓi ɓi ti ɓyɛ̀ kɛɛ̀ say, ɓyɛ̀ kɛɛ̀ ki tìŋ ɓìlàà; 
kìɓan kifog, ǹkalii mìni lɛ, nsoò Salomɔŋ nyimiɗ ɓi rìkem ɗii ɗicèm, à waatɛ̀ngà ɓi ɓilàà ɓi rɔɔtɛn yɛ̀ɛ kìbog ki ɓi ɓyaaɓi ɓiǹ. 
I Bɛ̀ll à ti à rɛ̀gì ɓyaaɓi ɓi ɓi dɛm fɔlɔɔ, ɓyaaɓi ɓi ɓi ri lɛ, gɛɛ̀nɛ ɓi ɓa wɔɔ, rìduri ɓɛ pig ɓyɔ ɓi ɗuu, lannɛ à ɓiì rɔ̀ɓi lɛ à waasii ɓi mini ɓìlàà, mìni ɓumɓɛ maa rìgherɛ̀n lɛsàg ɓɛ? 
Kɛ̀ ɓi ghɛ̀ghɛri min mɛrem aɗyoo di ɓi kpaakpaa lɛ: Tì rì ɓiì ɗiì cɛ, tì nɔ cɛ, nsoò lɛ, cɛ tì rì ɓà ɓiì waatɛɛ yɔ? 
Ɓyom ɓìn, ɓumɓɛ ɓɛ yii bi Bɛ̀ll ɓɛɛ ti ɓɛ raŋzàg ɓyɔ kì kaakaa, wɔ̀lɛ Seŋi wìn anɛ à rì aɗyoo à yii lɛ ɓì ghɛ̀ɛ̀sɛɛ kì ɓaà rì ɓyɔ. 
Looghna kì kaà kìlɔ̀ŋ kii rì saaɗ wìì, fɔɔnnɛ ɓyom ɓìn ɓìcèm ɓi ri mìni ɓiì sagtɛɛ. 
Fɔɔnnɛ kɛ̀ ɓi ghɛ̀ri ǹɗem aɗyoo rì rìduri, lɛ rìduri a ɓiì yùu ri ɓìɓan ɓii; ŋ̀wos bimiɗ à ghɛ̀ɛ̀sɛɛ rì ntɔɓ wìì.
Kɛ̀ ɓi yɔ̀mgi ɓum ɓɛdɛŋ, fɔɔnnɛ ɓaa yɔ̀m ɓi girig mìni. 
Lɛ lèg ànɛ yɛ̀ɛ ɓì yɔ̀mi ɓɛ̀ro ɓɛmbog innɛ ɓɛ ri mìni ɓiì yɔ̀mi; vèg ìnɛ ɓì ti ɓì fèkì ɓum miì, yɛɛ̀nɛ ɓɛ ri mìni ɓiì fèegh miì. 
Lannɛ kìfɛfɛy ki ki ri goni ɓi ɗis kɛɛ̀ki ù ghɛɛ, kɔ̀ɔ ghɛn nwɔ̀g wu wɔ̀ ɓi ɗis? 
Nsoò lɛ, lannɛ ù rì lɛ ù kpaa goni lɛ: Kìya m̀pisi wɔ̀ kìfɛfɛy ki ki ri wɔ̀ ɓi ɗis, kɔm̀ lɛ ǹwɔ̀g wu ri ɓi ɗiŋkɔ̀ɔ̀. 
Wɔ̀ ŋwaà fyɛɛ̀fyɛɛ̀ ɓi ŋwɔm ìghèy ɓi ɗùm, ka logha kì pisii ǹwɔ̀g wu wɔ̀ ɓi ɗis di Fɔɔnnɛ u konag kì ghɛɛ̀ yɛ̀ɛ u pisi kìfɛfɛy ki ki ri ɓi ɗis ɗi goni.
Kɛ̀ ɓi falag bu ɓyom ɓi ɓi ri kìcèlì, kɛ̀ ɓi ki teki tìcaka tin ɓi pìg ɓɔn ɓɛ jèè tyɔ, lɛ ɓɛ ri lɛ ɓɛ nyɔ̀ɔ̀ghì tyɔ rì mɛ̀kɔ̀ɔ̀, ɓɛ ki lɔ̀ɔ̀ghrɛn yi lɛ ɓɛɛ ghaski mìni.
Lonina fɔɔnnɛ ɓɛ ri mìni ɓiì faà, kaana fɔɔnnɛ ɓi ɓiì tanɛɛ, ɓooghna naa fɔɔnnɛ ɓɛ ri mìni yɔ̀ ɓiì nɛmì. 
Ɓisuulɛ mum ǹcèm ànɛ à lɔni, nnɛ ɓɛ ti ɓɛ falàg. Roànɛ à kaa, nnyɛɛ ti à ghɛngì, ŋwaànɛ à ɓoogh naa, nnɛ ɓɛ ti ɓɛ nɛmgì yɔ̀. 
Ghɛn anɛ ɓi mìni yɛɛ ri lɛ à fa man wiì kìɗun ki gɔ̀g di a lɔni nyi ɓìɗilàg? 
Nsoò lɛ à fa nyi kìɗyòs di à lɔni nyi kìzɛn? 
I mìni ɓɛ ɓì ɓeɓtɛɛ mɛ̀rem ɓɛ, ɓì yii rìfa ɗi ɓɔn ɓin ɓyom ɓi syeesyee, lannɛ Seŋi wìn anɛ à rì ɓi ɗyoo ɓi ɗùm yɛɛ ri ɓiì rɔ̀ɓi kɛ̀ɛ fa ɓyom ɓi syeesyee a ɓumɓɛ ɓɛ lɔni nyi ɓyɔ.
Com kìcèm ki ɓi kɔ̀ngi lɛ di ɓum ɓaa kìi mìni, mìni girig, kìlaaghna ɓɔ kɔ, lɛ fɔlɔɔ nnɛ rìrèsàg ɗi ɓiɗɔ̀gsɛna ɓi Moyis rì ɗi ɓɛkpaŋzì-ɓìɓan ɗi ri. 
Ɗiŋiina ɓisuunaa wu wu ri lɛ sɔgsɔ̀ɔ̀g ɓisuulɛ ìsuunaa wu wu ri wù fùùghrɛn, rì bee inɛ ì rì ǹgbɛ̀ŋɛn ɓyɛɛ̀ kɛ̀ɛkɛɛ̀zì mum a rìɗyaŋ. Nni ɓum lɛɛ̀gwey ɓɛɛ̀ ki fyeefyee miì. 
Kìɓan kifog ìsuunaa wu a cɛɓ, rì bee inɛ a cɛɓ, ɓi ri lɛ Sɔgsɔ̀ɔ̀g, nni ɓum lɛsàg ɓɛɛ ti ɓɛ tanàg bee inɛ̀n.
Konaaghna rì ɓɛ̀kpaŋzì-ɓìɓan ɓɛ ɓɛ ri ɓɛ̀pwààpwaà; ɓɛ ti ɓɛ yulàg mìni a nyoo ɓɛ̀pàmɓɛn gòò ì jɔ̀ɔ̀, wɔ̀lɛ wɔɔ ɓiɗùm, ɓɛ ɓa ɓìmonɗo ɓi ɓaaɓanɛ̀n. 
Ɓì rì ɓɔ ɓiì yiì ɓi mɛ̀kìkìì maa; ɓaà kɛs bi gas ɓi kìtwìɗ ki keŋ, ɓɛ̀ kɛɛ̀ ki kɛs dii ɓi ǹɗyèm wu riwòm. 
Syeesyee à kìte bimiɗ à ti à wumgì ɓìɗùn ɓi syeesyee; kìɓeɓtàg ki kite ki wumgì ɓìɓeɓtàg ɓi ɓiɗùn. 
Syeesyee à kìte a yin lɛ à ɓa rì ɓìɓeɓtàg ɓi ɓiɗùn, fɔɔnnɛ kìɓeɓtàg ki kite ki yin girig lɛ ki ɓa rì ɓìsyeesyee ɓi ɓiɗùn. 
Kìte kicèm ki kaa wum ɓi ɓiɗùn ɓì syeesyee, kɛɛ̀ki ɓɛ ri ɓiì reni, ɓɛ woǹ ɓi ɗuu. 
Fɔɔnnɛ ɓìɗùn ɓyaa, ɓyɛɛ ri ɓiì kìi lɛ ɓi yi rìkuu ɗi ɓum ɗi ɓɛ ri.
Àa ɓum ɓɛ̀cèm ɓɛ ɓɛɛ rereŋi mɛ lɛ: Kan, Kan ɓɛɛ ri ɓiì ɗiŋii ɓi kìlɔ̀ŋ ki aɗyòò, lɔŋ roànɛ à kìi rìkɔ̀n ɗi Tààta wɛ̀m ànɛ à rì ɓi ɗyoo ɓi ɗùm, nnyɛɛ ɓiì kɛ̀ɛ wɔɔ. 
Ɓum lɛɛ̀gwey ɓɛ ri kpaa gɛ mɛ̀ ɓi ŋ̀wos anɛ̀n lɛ: Kan, Kan àa ɓi ɗii ɗyɔɔ nnɛ tì kpaàkpàŋzìghà ɓìɓan ɓi Bɛ̀ll? Àa rì ɗii ɗyɔɔ nnɛ tì nànàɓkà ɓìɓeɓtàg ɓi mɛghay? Ti kìkìghà ɓi nya dàm yi ɓiɓan lɛɛ̀gwey rì ɗii ɗyɔɔ? 
Fɔɔnnɛ ǹkalii gɛ ɓɔ lɛ tɛntɛ̀ɛ̀n lɛ, ǹka yighà ɓi mini nsoò ŋwos bog, pɛ̀sɛɛna mɛ̀ ɓi mis, mìni ɓɛ̀kìì-ɓìɓe ɓɛ!
Nni fɔlɔɔ nnɛ mum ǹcèm ànɛ à woogh ɓìɓan ɓi nkpaakpaa ɓi, à ki nɔ̀ɔ̀ti ɓyɔ à ɓiì pisɛɛ ŋwaà ɗyomzɛ̀n ànɛ à togà mɛɛ mii ɓi rìɓan aɗyòò. 
Yɛ̀ɛ bwey ì nɔghà, ɓɛ̀poɓɓo ɓɛ ɓɛngì, bɛ̀ɓ ì fɛɓsì, ɓyom ɓìn ɓìcèm ɓi roŋɗɛ̀n ɓi mɛɛ mɛǹ, mɛ̀ kɛɛ̀ kpìlag, lɛ mɛ ɓaghà mɛ̀ toŋɛn ɓi rìɓan. 
Kìɓan kifog mum ǹcèm ànɛ à woogh ɓìɓan ɓi nkpaakpaa ɓi, kɛɛ̀ nɔ̀ɔ̀ti ɓyɔ, à pisɛɛ kìdùŋdùŋ ki mum ki ki togà mɛɛ ɓi sɛɛ̀sɛɛ. 
Yɛ̀ɛ bwey ì nɔghà, ɓɛ̀poɓɓo ɓɛ ɓɛngì, bɛ̀ɓ ì fɛɓsì, ɓyom ɓìn ɓìcèm ɓi yu kì roŋɗɛɛ ɓi mɛɛ mɛn, nni mɛ kpilàkà mɛ ki wààrɛn syeesyee à rìwààrɛ̀n.
Yɛ̀ɛ Yeesus à lègsìghà ɓìtòkì ɓii ɓiǹ, ɓum lɛɛ̀gwey ɓɛ kuuràkà rìkuu ɗii ɗi rirèsàg ɗiǹ; 
ɓisuulɛ, rìrèsàg ɗii ɗi ɓaghà ɓi yɛ̀ɛ ɗi ɓɛ̀rèsàg-ɓìdɔ̀gsɛna ɓɛ Ɓɛ̀yudɛ̀n, nyii rèrèsàkà fɛlɛ yɛ̀ɛ ŋwaànɛ Bɛ̀ll yɛɛ faa ìtèɗ lɛ a reèrèsàg ɓum.
Yɛ̀ɛ Yeesus à sɛngày ɓi dòn, ɓìtuu ɓi ɓum ɓi nɔɔ̀tìghà nyi. 
Nni kukwiy adɛŋ à yùghà nyi a nyoo, à ɓag mɛ̀ɗu ɓi zi di a kakali lɛ: Kan, ì ki kɔni wɔ̀, ù ri lɛ ù kì lɛ, mɓa ti lɛ syeesyee ɓi nyoo yɛ̀m. 
Fɔɔnnɛ Yeesus à nàmgà càg, à kòm ŋwaànɛ̀n à kpaa lɛ: Ki kɔni mɛ̀, ɓaya lɛ syeesyee ɓi nyoo yɔ̀ɔ̀. Nni ŋwaànɛ̀n à ghàskà kì wɔ̀ni kwiy wiì lɔŋ wɔɔ foo. 
Ajɛ̀m ìnɛn, Yeesus à kpaa nyi lɛ: Kɔ̀ɔ fèg ki ɓùŋi mum kìɓan ki, kɛ̀na lɔŋ, u resɛn yɛ̀ɛ pìrɛɛtìrɛ̀, u ki fa rifa ɗi Moyis à kpaaghà lɛ ɓɛɛ falag di mum à wɔ̀ni kwiy, di rìkì ɗiǹ ɗyɛɛ resi ɓɔ lɛ, ù mɛ wɔ̀n.
Yɛ̀ɛ Yeesus à ɗiŋìghà a Kapɛrinawum nni ǹkɔ̀mɛ̀n-ɓɛ̀sujàà àdɛŋ à yùghà nyi a nyoo 
à yɛ̀gsì nyi ɓyàg, à kpaa lɛ: Kan! ǹkìì-kìsay wɛm̀ a nɔ̀nɔŋii a mɛɛ, kɛ̀ɛ bee inɛ lɛ a pɛsɛn aɗyòò; a ki wowog rikɛŋ lɛɛ̀gwey. 
Yeesus à pɛ̀ɛ̀zi nyi lɛ: Ǹɗi ɓiì kɛ̀ɛ nyi kì ɓoò. 
Ǹkɔ̀mɛ̀n-ɓɛ̀sujàà à ɓàg nyi lɛ: Kan! ǹkpaŋi ɓi ɓi ǹkoŋ wulɛ, ù ɗiŋì ɓi naa yɛ̀m, kìɓan kifog, kali lɔŋ jɛ̀ɛ̀ ì ŋwɔm yɔ̀riyɔ̀, di ǹkìì-kìsay wɛm̀ a wɔǹ. 
Ɓisuulɛ, màànɛ ǹɗì ànɛ, ǹɗì ri ɓumɓɛ ɓɛ lamii mɛ̀, ǹki ɓa girig rì ɓɛ̀sujàà ɓɛ mɛ̀ ǹlàmii; i nkalii àdɛŋ lɛ, kɛ̀na, à kɛ̀n, ǹkalì roàmbog lɛ, yuiy, à yùy, nsoò ǹkìì-kìsay wɛm̀, i nkpaa nyi lɛ kìya rìkuu ɗi kiɓan ɗi, à kì. 
Yɛ̀ɛ Yeesus à wokà ɓìtòkì ɓi ŋwaànɛ̀n à tòòghrɛ̀ngà ɓiǹ à kuughràg, à kpaa ɓumɓɛ à ɓaghà rì ɓɔ lɛ: Ǹkalii mìni ɓi saaɗ lɛ, ǹka tanɛn ɓi coo righerɛ̀n ɗi fɛlɛ yɛ̀ɛ ŋwaàdɛŋ nsoò a Isirayɛl. 
Wɔ̀lɛ ǹkalii mìni lɛ, ɓum lɛɛ̀gwey ɓɛ pɛ̀sɛɛ gɛy lɛ rì a rìkpagìì ɗi ŋwos rì a rìnɔ̀ŋɗàg ɗi ŋwos, ɓɛ yu kì kɔ̀rii ɓi teɓèrè ǹɗaŋ ri Abiraham rì Isag rì Yakɔɓ, ɓi kìlɔ̀ŋ ki aɗyòò. 
Kìɓan kifog ɓumɓɛ ɓɛ ghɛ̀sɛ̀ngà lɛ ɓɛ kɔrì ɓi kìlɔ̀ŋ kiǹ, ɓɛɛ̀ɓɛ ɓɛ tyɔɔ gɛ ɓi birìm ìnɛ ɓidan, wɔɔ nnɛ ɓum ɓɛ rèerèèdɛɛ gɛ, di ɓɛɛ̀ ŋàaŋaàdì min. 
Nni Yeesus à kpaaghà min ǹkɔ̀mɛ̀n-ɓɛ̀sujàà ànɛn lɛ: Kɛ̀na, kɛɛ kilɛn lɔŋ yɛ̀ɛ wàa gherɛɛ lɛ ki ri lɛ ki kilɛ̀n. Nni ɓi cààmɛ̀n kɔm̀ kiǹ nnɛ ǹkìì-kìsay a ŋwaànɛ̀n à wɔ̀ngà.
Yeesus à kɛ̀ngà min a mɛɛ mɛ Pyɛɛri a tanɛ̀n jɛɛ gili Pyɛɛri di à nɔ̀nɔŋii lɛ à ɓaghà lɛ tɔ̀gtɔ̀g. 
Yɛ̀ɛ Yeesus à kòmgà ǹcìli Pyɛɛri ànɛn ɓi càg, rìɓa ɗi à ɓaghà lɛ tɔ̀gtɔ̀g ɗi leèg. Fɔɔnnɛ à pɛ̀sɛ̀ngà aɗyoo, à kàà ɓɔ ɓìɗilàg. 
Yɛ̀ɛ cɛŋkò ki kpagà, ɓɛ yuiy nyi rì ɓumɓɛ ɓɛ ɓaghà rì ɓìɓeɓtàg ɓi mɛghay lɛɛ̀gwey, fɔɔnnɛ à nàɓkà ɓìɓeɓtàg ɓi mɛghay rì jɛ̀ɛ̀ yìì, à ki wɔ̀ɔ̀zi ɓɛroroɓ mɛ̀kuu mɛ̀cèm. 
À kìghà fɔlɔɔ lɛ, a roozi kìɓan ki ǹkpaŋzì-ɓìɓan Ezayii à kpaaghà lɛ: À tekà ɓìlɛm ɓi tì ɓaghà rì ɓyɔ, à ki tɛ̀g ti tiroɓ tis.
Yɛ̀ɛ Yeesus à ghɛngà di kìtuu ki ɓum ki mɛ kɔ̀mzɛn nyi nni à kpaaghà lɛ ɓɛɛ kɛǹ cɛcɛɗ ki riɓày. 
Fɔɔnnɛ ǹɗèsàg-ɓìdɔ̀gsɛna adɛŋ à yùghà nyi à nyoo, a kpaa lɛ: Ǹɗèsàg, ǹɗì wɔ̀ ɓiì nɔ̀ɔ̀tii jàŋbimiɗ ìnɛ ù kɛ̀ɛ. 
Yeesus à kpaa nyi lɛ: Ɓìbina ɓi ri rì mɛ̀kuɓi, tììlì ti aɗyoo rì ɓìlaa, wɔ̀lɛ Man à mum à yin ɗi jàŋ inɛ a fɔɔ̀sag. 
Nni roàdɛŋ ànɛ ɓi nɗaŋ wu ɓɛyilàg ɓii a kpaatìghà nyi lɛ: Kan! ka càra mɛ̀, mɓay kì ɓòmi tààta wɛ̀m. 
Wɔ̀lɛ Yeesus à ɓàkà nyi lɛ: Nɔ̀ɔ̀ti mɛ̀ u caɗ ɓìloŋ ɓyɛɛ ɓom̀ ɓìloŋ ɓyaa.
Yeesus à ɓɔkà ɓi kìkɔm, ɓɛ̀yilàg ɓii ɓɛ nɔɔ̀tì nyi. 
Fɔɔnnɛ coo bɛ̀ɓ ì tumɛ̀ngà rìfɛɓsì ɓi rìɓày rì ìtèɗ lèg ànɛ lɛ ɓìkus ɓi sigtɛ̀ngà kìkɔm, wɔ̀lɛ Yeesus à ɓaghà ɓi fìlo. 
Ɓɛ̀yilàg ɓii ɓɛ tyoŋdɛ̀ngà nyi jàŋbog ɓɛ ghemzì nyi, ɓɛ kpaa lɛ: Ghɛɓsi ɓìsi, Kan tì cuu yɛɛ lɛ̀. 
Nyii kpaa ɓɔ lɛ: Ɓisuucɛ nnɛ ɓi rirìsì? Mìni ɓum ɓɛ maa rìgherɛ̀n lɛsàg ɓɛ! Nni à pɛ̀sɛ̀ngà min aɗyoo à fwààdɛ̀n lɛ rì bɛ̀ɓ rì rìɓày, jàŋ i sugtì kì maarɛɛ lɛ fyòoog. 
Ɓumɓɛ̀n, ɓɛ̀cèm ɓɛ kuughràkà lɛɛ̀gwey ɓɛ tɔɔghrɛ̀n lɛ: Rìkuu ɗi mum adi ɗyɛɛ rì lɛ, ɗi nsoò bɛ̀ɓ nsoò rìɓày ɓyɛɛ̀ kìki mɛwog?
Yɛ̀ɛ Yeesus à kɛngà kì kpaŋì cɛcɛɗ ɓi kìlɔ̀ŋ ki Gadara, nni ɓum ɓɛdɛŋ ɓɛɓɛɛ̀ ɓɛ ɓɛ ɓaghà rì ɓìɓeɓtàg ɓi mɛghay, ɓɛ kpagày ɓi dɛm i zɔ̀ŋ, ɓɛ yu kìtuusɛɛ ri nyi. Kìɓɛ̀ɛ̀ ki ɓum kìn ki nyɛngà lèg ànɛ, mum àa ǹti kɛ̀ɛ ghɛɛsi lɛ a fyeè ɓi bee inɛ̀n. 
Nni ɓumɓɛ̀n ɓɛ tumɛ̀ngà rìfwànfwàn jɛ̀ɛ̀ aɗyoo lɛ: Wɔ̀ Man a Bɛ̀ll, ki rì Wɔ̀ la ri ɓìsi? Ù yùu yì fɛ lɛ, u fa ɓìsi ǹtɔɓ di cààmɛ̀n ki ka ghɛɛ̀sɛn ɓi? 
Coo kituu ki jèè ki ɓaghà ɓiì ɗiɗii yi ɓyaaɓi fɛlɛ kìpàs. 
Ɓìɓeɓtàg ɓi mɛghay ɓi ɓɔɔ̀ɓɔ̀ŋzàkà Yeesus di ɓyɛɛ kpaakpaa lɛ: I ki kɔni wɔ̀ lɛ u naɓ ɓìsi, roma ɓìsi ɓi kìtuu ki jèè ki. 
Yeesus à kpaa ɓyɔ lɛ: Kɛ̀ɛna! Fɔɔnnɛ ɓi kpagà ɓi ɓumɓɛ̀n, ɓi kɛǹ kì ɗiŋii ɓi jèè. Nni kìtuu ki jèè kiǹ ki pwaŋighày ɓi dòn aɗyoo, ki suurɛ̀n ɓi rìɓày kìcèm, jèè, yiǹ yi cuu mɛ̀nig. 
Ɓumɓɛ ɓɛ ɓeŋɓèŋgà jèè yin ɓɛ ghɛŋighà, ɓɛ kɛǹ ɓi bàn lɛ ɓɛɛ kali ɓum kìɓan kiǹ, à ɓiisɛ̀n kìɓan ki ki kilɛ̀ngà a ɓumɓɛ ɓɛ ɓaghà ɓɛǹ rì ɓìɓeɓtàg ɓi mɛghay. 
Nni bàn bimiɗ ì kɛ̀ɛ̀ghrɛ̀ngày lɛ ɓɛɛ ghɛǹ Yeesus; lɔŋ yɛ̀ɛ ɓɛ ghɛngà nyi, nni ɓɛ ɓɔŋzàkà nyi lɛ, a pɛsɛn ɓi kìlɔ̀ŋ kaa.
Yeesus à ɓɔkà kìkɔm, à syàà rìɓày à kɛ̀n ɓi bàn yìì . 
Fɔɔnnɛ ɓɛ yughày nyi rì kìsɛkɛ̀rɛ̀ kì nɔ̀nɔŋiyɛn ɓi kon. Yɛ̀ɛ Yeesus à ghɛngà rìgherɛ̀n ɗi ɓɛ ɓaghà rì ɗyɔ, nni à kpaaghà kìsɛkɛ̀rɛ̀ kiǹ lɛ: Man wɛm̀ kɔ̀ɔ risi, com ki yin, ɓìɓe ɓyɔɔ ɓi ti ɓì cenɛn. 
Ɓisuu rìkpaa ɗìn nnɛ ɓɛ̀rèsàg-ɓìdɔ̀gsɛna ɓɛ fekà ɓi mɛ̀rem maa lɛ: Ŋwaànɛ a feefengì Bɛ̀ll. 
Yeesus à yighà ɓɛ̀fèg ɓaa, nni à tɔkà ɓɔ lɛ: Ɓisuucɛ nnɛ ɓi rì rì ɓìɓeɓtàg ɓi ɓɛfèg ɓi mɛ̀rem min? 
Kìɓan aɗi kɛɛ yeesɛɛ fòò? Rìkpaa ɗi lɛ ɓìɓe ɓyɔɔ ɓi ti ɓìcenɛn gìn, ɗi lɛ pɛ̀sɛn aɗyoo u kɛɛ̀ghi? 
Nni ɓi ɗi lɛ ɓi yi lɛ, Man à mum à rì rì ìtèɗ wulɛ à cenɛ̀n ɓum ɓìɓe fɛ ɓi ziinɛ, Yeesus à kpaaghà kìsɛkɛ̀rɛ̀ kiǹ lɛ: Pɛ̀sɛn aɗyoo, u teɗ kon wɔɔ̀ u sug a mɛɛ mɔɔ. 
Fɔɔnnɛ ŋwaànɛ̀n à pɛ̀sɛ̀ngà aɗyoo, à sug a mɛɛ mii. 
Yɛ̀ɛ gwìy ì ɓum ì ghɛngà fɔlɔɔ, ìris wu ɓan yɔ̀, ì ki kemzi Bɛ̀ll lɛ, à mɛ fa ɓum rìkuu ɗi itèɗ yɛ̀ɛ ɗiǹ.
Yɛ̀ɛ Yeesus à pɛ̀sɛ̀ngà foo à tumɛ̀n ɗìghaàgh, fɔɔnnɛ à ghɛngà ŋwaàdɛŋ ɗii lɛ Matyoo di à kɔ̀kɔrii jàŋ inɛ ɓɛ m̀peeghì làmpoŋ̀, à kpaa nyi lɛ: Nɔ̀ɔ̀ti mɛ̀. Matyoo à pɛ̀sɛ̀n aɗyoo, a nɔ̀ɔ̀tì nyi. 
Yeesus à ɗiɗìghà ɓìɗilàg a mɛɛ mɛ Matyoo; ɓɛ̀terì-làmpoŋ̀ lɛɛ̀gwey rì ɓɛ̀kìì-kìɓe ɓɛ yughà kì kɔ̀rii ɓi ɓyom ɓi ɗiyɛn ǹɗaŋ ri Yeesus, rì ɓɛ̀yilàg ɓii. 
Yɛɛ̀ Ɓɛ̀fàrìzyɛŋ ɓɛ ghɛngà fɔlɔɔ, ɓɛ tɔg ɓɛ̀yilàg ɓii lɛ: Ɓisuucɛ nnɛ ǹɗèsàg wìn a ɗiɗi ǹɗaŋ ri ɓɛ̀terì-làmpoŋ̀ rì ɓɛ̀kìì-kìɓe? 
Yɛ̀ɛ Yeesus à wokà rìkpaa ɗyaa ɗiǹ, nni à kpaaghà lɛ: Ɓumɓɛ ɓɛ yin ɓiì roroɓi, ɓɛ ti ɓɛ̀ kɛɛ̀ ɓa zày rì dɔgtà, lɔŋ ɓɛ̀roroɓ ɓɛɛ ti ɓɛ ɓalàg rì zày yìì. 
Kɛ̀ɛna kì yilaagh azi anɛ ɓi jɛ̀ɛ̀ ìnɛ: Ǹkeesii ǹɗem wu nyìighnyìg à cee ɓìfùna ɓi ɓìtuwe. Lɛ, ǹ-yùghà ɓi ki reŋii ɓumɓɛ ɓɛ ri lɛ saaɗ, ǹ-yùghà lɔŋ ki reŋii ɓɛ̀kìì-kìɓe.
Nni ɓɛ̀yilàg ɓɛ Zyaŋ ɓɛ yughày Yeesus a nyoo, ɓɛ tɔg nyi lɛ: Ɓisuucɛ nnɛ ɓìsi rì Ɓɛ̀fàrìzyɛŋ tì ti tì cèlàg ɓìɗilàg ɓyààmɛ̀n ɓidɛŋ, ɓɛ̀yilàg ɓɔɔ ɓɛ̀ kɛɛ̀ cèli? 
Nni Yeesus à ɓàkà ɓɔ lɛ: Ɓumɓɛ ɓɛ ri ɓɛ̀reŋiyɛn a tìcàɓ ti riwɛy ɓɛ yin lɛ ɓɛ ɓa rì rìnɗemikɛŋɛn, cààmɛ̀n ki ŋwaà-rìwɛy à kaka ǹɗaŋ rì ɓɔ. Cààmɛ̀n ki lɛ ɓɛɛ pisi ŋwaà-rìwɛy ɓi nyìinyìm wàà ki tiì. Cààmɛ̀n kiǹ kɛɛ̀ki ɓɛ ri ɓiì cèlii ɓiɗilàg miì. 
Ŋwaà yin lɛ à teɗ Zyònà ì kìlàà ki nyɔn lɛ a raɗki kìtùg ki kilàà miì, ɓisuulɛ, Zyònà ì nyɔn ì rì ɓiì tùnii kilàà ki kitùg, ɗyas ɗi teghɛ̀n tì. 
Ɓaa ki foŋ ɓi mɛrɔ̀g mɛ nyɔn ɓi ɓìtùg ɓi ɓiren, i ù kìi fɔlɔɔ, ɓìren ɓi wulàg, mɛ̀rɔ̀g mɛ ɗyɛɛrɛn, ɓìren ɓyɔmiɗ ɓi ki ɗyaŋ. Wɔ̀lɛ ɓɛɛ̀ fogi mɛrɔ̀g mɛ nyɔn ɓi ɓìren ɓi nyɔn; fɔɔnnɛ ɓyom ɓìn ɓìcèm ɓi finɛ̀n.
Yɛ̀ɛ Yeesus à ɓaghà di a ka tòtog fɔlɔɔ ri ɓɔ, nni rìfòm ɗi Ɓɛ̀yudɛ̀n ɗiɗɛŋ ɗi yughày ɗi ɓag nyi mɛ̀ɗu asu, ɗi kpaa lɛ: Gɔ̀n yɛ̀m ì wii yì lɔŋ ɓigomìnɛ, nni yu, u saagh yɔ̀ ɓyàg ɓi nyoo di yɛ̀ɛ ghemɓɛn. 
Yeesus à pɛ̀sɛ̀ngà aɗyoo, à nɔ̀ɔ̀tì nyi ǹɗaŋ ri ɓɛ̀yilàg ɓii.
Nni giɓ adɛŋ ànɛ à roròɓkà fìroɓ fi lɛ bwaɓ yɛɛ kpaŋkpaŋ nyi ɓyààmɛ̀n ɓìcèm, di fìroɓ fìn fi ti bèg ǹtɛ̀ɗ rì yiɓɛɛ̀, à yùghày Yeesus ajɛ̀m, à kòm rìkeɓ ɗii ɗi kilàà. 
À fèfèkà ɓi nɗem wii lɛ: I m̀mànɛɛ kì kòmi nsoò kìlàà kii, di ǹwɔ̀ni. 
Yɛ̀ɛ Yeesus à lɔ̀ɔ̀ghrɛ̀ngày, à ghɛn giɓ anɛ̀n, à kpaa lɛ: Iyà kɔ̀ɔ risi, com ki yin, rìgherɛ̀n ɗyɔɔ ɗi wɔɔ̀zii wɔ̀. Fɔɔnnɛ giɓ anɛ̀n à ghàskà kì wɔ̀ni.
Yɛ̀ɛ Yeesus à kpagà a mɛɛ mɛ rifòm ɗiǹ à tanɛ̀n di ɓɛ̀rɔŋì-zàro ɓɛ ti wɔɔ, di gwìy ì ti lɛ nyìnì-nyìnì, ɓi riwù, nni à kpaaghà lɛ: 
Ghaaghraaghnà, mutyàà giɓ anɛ, à wii ɓì, à rì yɛɛri ɓi fìlo, nni ɓumɓɛ̀n ɓɛ tumɛ̀ngà nyi rìwɔ̀wɛ̀y. 
Yɛ̀ɛ gwìy ì ɓum ìnɛ̀n ì panìghà, nni à ɗiŋighà ɓi naa, à ɓan mutyàà giɓ anɛ à wughà ànɛn ɓi càg; mutyàà giɓ a pɛ̀sɛ̀n aɗyoo. 
Fɔɔnnɛ gom ì kìɓan kiǹ ì sààghà ɓi kilànà ki zi kiǹ kìcèm.
Yɛ̀ɛ Yeesus à pɛ̀sɛ̀ngà rì rìghaàgh, nni ɓɛ̀ɗyaŋɗyàŋ ɓɛɓɛɛ̀ ɓɛ nɔɔ̀tìghà nyi, ɓɛ laàlàmɓɛ̀n jɛ̀ɛ̀ aɗyoo lɛ: Man à Davit, wogha ɓìsi nyìighnyìg. 
Yɛ̀ɛ à kpagà a mɛɛ, nni ɓɛ̀ɗyaŋɗyàŋ ɓɛ̀n ɓɛ tyoŋdɛ̀ngày nyi a nyoo, à kpaa ɓɔ lɛ: Ɓì gherɛɛ nya lɛ ǹɗì lɛ m̀ɓoo mìni? Ɓɛ̀roɓɛ̀n ɓɛ ɓaàg nyi lɛ: Ɛ̀ɛ̀ Kan, tì ghèrɛɛ. 
Fɔɔnnɛ à kòmgà min ɓɔ ɓi mis à kpaa lɛ: Kɛɛ kilɛn lɔŋ yɛ̀ɛ ɓyàa gherɛɛ lɛ ki ri lɛ ki kilɛ̀n. 
Nni mis maa mɛ ŋwarɛ̀ngà, Yeesus à rɔ̀gsɛ̀n min ɓɔ syeesyee à rìrɔ̀gsɛ̀n à kpaa ɓɔ lɛ: Kɛ̀ ɓi fèg ki kìi lɛ, ŋwaàdɛŋ a yi kìɓan ki. 
Lɔŋ yɛ̀ɛ ɓɛ kpagày foo, ɓɛ tum rìsààtì ɗi ɗii ɗi Yeesus kòdò ànɛn bimiɗ. 
Lɔŋ yɛ̀ɛ ɓɛ̀ɗyaŋɗyàŋ ɓɛ̀n ɓɛ kɛngà, ɓɛ yu tì Yeesus ɗì ŋwaàdɛŋ ànɛ à ɓaghà rì kìɓeɓtàg ki nghay, nyi mùm-mùm. 
Yɛ̀ɛ à nàɓkà kìɓeɓtàg ki nghay kìn, mùm-mùm anɛ̀n à tòòghrɛ̀n; gwìy ì ɓum ìnɛ ì ɓaghà wɔɔ i kuuràkà, ì kpaa lɛ: Rìkuu ɗi kiɓan ɗi fɛlɛ ɗi ka ghɛnɛ̀ngà ɓi a Isirayɛl cààmɛ̀n kidɛŋ. 
Kìɓan kifòg Ɓɛ̀fàrìzyɛŋ ɓɔɔ kpaakpààghà lɛ: Yeesus a nànaɓ ɓiɓeɓtàg ɓi mɛghay rì ìtèɗ wu rifòm ɗi ɓiɓeɓtàg ɓi mɛghay.
Yeesus à kɛ̀ɛ̀kɛ̀ɛ̀ghà lɛ rì ɓi bàn yìcèm rì ɓi ɓɔɔ ɓilɔ̀ŋ ɓɛ̀cèm di a rèresi ɓum ɓìɓan ɓi Bɛ̀ll ɓi naa yaa yi bɔ̀ŋzɛ̀n, à kakàlì Syeesyee à Ɓɔlɛ à kìlɔ̀ŋ ki Bɛ̀ll, à ki wɔ̀ɔwɔɔ̀zì tìròɓ, rì ɓìlɛm mɛ̀kuu mɛ̀cèm. 
Yɛ̀ɛ à ghɛngà ɓìtuu ɓi ɓum, nni nyìighnyìg ì kìghà nyì rì ɓyɔ, lɛ ɓumɓɛ̀n ɓɛ ɓaghà ɓɛ̀ fɔlɛn, kɛ̀ɛ̀ ìtèɗ ɓi nyoo fɛlɛ yɛ̀ɛ jɔ̀ɔ̀ yi yi ri kɛ̀ɛ̀ ɓɛ̀ɓèŋì. 
Fɔɔnnɛ à kalìghà ɓɛ̀yilàg ɓii lɛ: Mɛ̀saŋ mɛ ri mɛ̀ tèghɛn, kìɓan kifog ɓɛ̀kìì-ɓìsay lɛsàg. 
Ɓɔ̀ŋzaaghna min ŋwaànɛ à rì rì mɛ̀saŋ lɛ a rom yì ɓɛ̀kìì-ɓìsay ɓi dɛm yiì ì mɛ̀saŋ.
Nni Yeesus à reŋìghà ɓɛ̀yilàg ɓii ǹtɛ̀ɗ rì ɓɛɓɛɛ̀, à fa ɓɔ ìtèɗ wu ɓɛɛ kiki lɛ, ɓɛ nanàɓ ɓìɓeɓtàg ɓi mɛghay, ɓɛ wɔɔ̀wɔ̀ɔ̀zì tìroɓ rì ɓìlɛm mɛ̀kuu mɛ̀cèm. 
Mii mɛ ɓumɓɛ à romgà ɓɛǹ ǹtɛ̀ɗ rì ɓɛɓɛɛ̀ mɛ ri lɛ: Ǹtonto, Simɔn ànɛ ɓɛɛ̀ regi lɛ Pyɛɛri rì Andire à geni; Zyag, man à Zeɓede rì geni ànɛ lɛ Zyaŋ; 
Filiɓ rì Batelemi, Tomas, rì Matyoo à ǹterì làmpoŋ̀. Zyag à man à Alfe rì Tadee 
Simɔn ànɛ àa ǹti à cakàg rì kìlòŋ kii, rì Zyudas Iskariyot, ŋwaànɛ à kàɓkà Yeesus.
Ɓumɓɛ̀n ɓɛɛ̀ɓɛ Yeesus à romgà ɓɛ̀sɛ̀ɛ̀ ǹtɛ̀ɗ rì ɓɛɓɛɛ̀, à siitàg ɓɔ lɛ:
Kɛ̀ ɓi kɛ̀n a ɓumɓɛ ɓɛ yii ɓi Bɛ̀ll, kɛ̀ ɓi ki ɗiŋi ɓi bàn yi a Samari, kɛ̀ɛna lɔŋ a ɓɔni jɔ̀ɔ̀ ɓɛ Isirayɛl ɓɛ ɓɛ ɗimgà. 
Kɛ̀nkɛnina di ɓi kakali ɓum bee bimiɗ lɛ, kìlɔ̀ŋ ki aɗyoo ki mɛ yù ɓɔ jàŋbog. 
Wɔ̀ɔ̀ziina ɓɛ̀roroɓ, ɓì ghèèghèmzì ɓìloŋ, ɓì kì lɛ ɓɛ̀kukwiy ɓɛɛ ɓa ti lɛ syeesyee ɓi nyoo yàà, ɓi ki nànaɓ ɓiɓeɓtàg ɓi mɛghày; Yɛ̀ɛ ɓì làagh ɓi itèɗ wiǹ, ghɛɓsiina girig ɓum, kɛ̀ ɓi tɔg ɓɔ com. 
Kɛ̀ ɓi teɗ nsoò gol, nsoò mɔ̀ɔ̀ni lɛ ɓi sɔy ɓi ɓɛ̀ɓàm; 
kɛ̀ ɓi ki teɗ nsoò ɓɛ̀ɓàm ɓɛ rikɛ̀ɛ̀, nsoò buɓi yiɓɛɛ̀, nsoò gòò, nsoò kìgeŋ, ɓisuulɛ ǹkìì-kìsay a ghɛ̀ɛ̀sɛɛ lɛ ɓɛ fa nyi ɓìɗilàg ɓii. 
Ɓi bàn bimiɗ, rì ɓi kìlɔ̀ŋ ki ɓì kpaŋi wɔɔ, tɔɔghna ǹkòo ŋwaànɛ à rì lɛ à ghàɓ mìni à rì wɔɔ, kɔ̀riina yɛ̀ɛ ŋ̀waànɛ̀n à kpaŋ cààmɛ̀n ki ɓì ɓiì pɛ̀sɛɛ ɓi jàŋ inɛ̀n. 
I ɓì ti ɓiì ɗiŋii ɓi naa ì mum, kaliina lɛ: Fyòoog a ɓa rì mìni. 
I ɓumɓɛ ɓi naa ìnɛ̀n ɓɛ ghaɓi mìni, fyòoog ànɛ ɓi rìì ɗì nyi à ɓa ɓi ɓɔ, wɔ̀lɛ ì ɓɛ ghaɓi ɓi mini, fyòoog wìn a sugtìì mìni ɓi nyòò. 
I ɓɛ ɓeni mìni kì ghàɓi, nsoò lɛ ɓɛ ɓeni kì woògh ɓìɓan ɓi ɓi kpaakpàà, kpaŋina ɓi naa nsoò lɛ ɓi bàn ìnɛ ɓɛ ɓeni mìni ìnɛ̀n wɔɔ, ɓi kwiɗ kùrùɓu ànɛ mìni ɓi mɛ̀kòò. 
Ǹkalii mìni ɓi saaɗ lɛ, ŋwosi ɓɛyɔ̀m ɓumɓɛ a Sɔdɔm rì Gɔmɔɔr ɓɛ ri ɓaa gɛ tì rì ziŋ à cee ɓumɓɛ ɓi bàn ìnɛn.
Nni mɛ̀ ǹɗomi lɔŋ mini yɛ̀ɛ ɓɔni jɔ̀ɔ̀ ɓi nyìinyìm à ɓìmonɗo, fɔɔnnɛ ɓaana rì ɗyomzɛ̀n yɛ̀ɛ nyoo, ɓì ki ɓa ri mɛ̀rem mɛ tɛ̀tɛ̀rɛ̀ɛ̀ yɛ̀ɛ ɓɛ̀kuùkuù. 
Konaaghna rì ɓum ɓisuulɛ, ɓɛ ri ɓiì kɛ̀ɛ ri mìni ɓi naa yi ɓɛyɔ̀m, ɓɛ ki ɓog mini kìtòn ɓi naa yaa yi bɔ̀ŋzɛ̀n. 
Ɓi rì ɓiì rɛlii mɛkpaà ɓi mis mɛ ɓɛ̀gɔmìnà, rì mɛ mɛfòm ɓisu wɛ̀m lɛ di ɓi ɓa ɓɛ̀tɛɛzì kiɓan kɛm̀ lɛ rì ɓi mis maa rì ɓi mis mɛ ɓɛroɓɛ ɓɛ yii ɓi Bɛ̀ll. 
Kìɓan kifog, i ɓɛ ɓani mìni, mɛ̀rem min mɛ̀ kɛɛ̀ cɛɛcɛɛ̀rɛ̀n rì com ki ɓì rì lɛ ɓì kpaa, nsoò lɛ lannɛ ɓì ɓiì pɛ̀sii ɓitòkì; ɓìɓan ɓi ɓì ghɛ̀ɛ̀sɛɛ kì kpaà ɓi ri mìni ɓiì ɓɔghìì ɓi mɛ̀rem ɓi cààmɛ̀n kɔm̀ kiǹ. 
Ɓisuulɛ àa mìniì ɓɔmiɗ yɛɛ ɓiì tòtoogh, lɔŋ Nghay à Seŋi wìn nnyɛɛ ri ɓiì tòtoogh ɓi mɛ̀rem min.
Ki ri ɓa lɛ, mum à tɔ̀kɛ̀n geni lɛ ɓɛɛ wey, seŋi à tɔ̀kɛ̀n man, ɓɔn ɓɛ ram wɛ̀y ri ɓɛ̀yalì ɓaa, ɓɛ ki cuusi ɓɔ. 
Ɓum ɓɛ̀cèm ɓɛ ri ɓèèzɛn mini ɓisuu ɗii ɗyɛ̀m; wɔ̀lɛ ŋwaànɛ à sììrɛɛ à kpaŋ a rìsugtɛ̀n nnyɛɛ ɓiì ghɛɛ̀ cɛɓ. 
I ɓɛ kii mìni ǹtɔɓ ɓi bàn ìdɛŋ, ɓì ghɛŋì ɓi bàn ìmbòg; ǹkalii mìni ɓi saaɗ lɛ, ɓyàa pumzɛn ɓi bàn yi a Isirayɛl yìcèm di Man à mum à ka yuiy ɓi.
Mutyàà cilag a cee ɓi ǹɗèsàg wìì, ǹkìì-kìsay kɛ̀ɛ ki cee masà wìì. 
Kɛɛ tɔtɔg lɔŋ lɛ, n-yilàg a kpaŋ̀ ɓi ǹɗɛli wu ǹɗèsàg wìì, ǹkìì-kìsay girig, à kpaŋ ɓi nɗɛli wu masà wìì; i ɓɛ mɛ ròò ŋwaàmɛɛ ɗii lɛ: Bɛlzeɓul, ɓɛ ɓiì ròo ɓum ɓii mii mɛ mɛ ɓeɓtaagh mɛ cee fɔlɔɔ.
Kɛ̀ ɓi risi ɓɔ, ɓisuulɛ kìɓan kidɛŋ ki a rìnyam kaa rɔ̀ɓ ɓi lɛ, ki kpagii ɓi dan, nsoò dwìɗ idɛŋ yàa rɔ̀ɓ ɓi lɛ ì yilɛɛ ɓi. 
Nni com ki mɛ̀ ǹkɔ̀ŋdɛɛ mìni ɓi birìm, kaliina kɔ rì ŋ̀wos, ki ǹŋwɔ̀ŋii mìni ɓi-reè, làmɓɛɛna kɔ ɓi bwèy aɗyòò. 
Kɛ̀ ɓi risi ɓumɓɛ ɓɛ ri lɛ i ɓɛ woli mɛ̀mùù, ɓɛ̀ kɛɛ̀ ɓa ti ri bee ìnɛ ɓɛɛ wey ǹghay; risiina lɔŋ roànɛ à rì rì ìtèɗ wulɛ, à wey lɛ, rì mɛ̀mùù rì ǹghay ɓi ɗuu ɗi fiɗyàɓ fikɔ̀ɔ̀. 
Ɓɛ ti ɓɛ̀ kɛɛ̀ kàɓ nya ɓɛ̀fyas ɓɛɓɛɛ̀rɛn ɓi dolà bog? Nni nsoò fyas bog à ti kɛ̀ɛ kpì zi di Seŋi wìn a gherɛɛ ɓi lɛ à kpi. 
Nsoò tyòŋ ti mìni ɓi ǹto, ti ri tìɓàlɛn ticèm. 
Fɔɔnnɛ kɛ̀ ɓi risi com, lɛ rìɓa ɗi mum ǹcèm ànɛ ɓi mìni ɗi cee com ki ɓɛ̀fyas lɛɛ̀gwey ɓɛ ri lɛ ɓɛ tɔn. 
Fɔlɔɔ nnɛ ŋwaànɛ à gherɛɛ mɛ̀ ɓi gwìy ì ɓum, mɛ̀ ngherɛɛ gɛ girig nyi ɓi mis mɛ Tààta wɛ̀m ànɛ à rì aɗyòò. 
Kìɓan kifog ì ŋwaà roòzɛɛ mɛ̀ ɓi gwìy ì ɓum, mɛ̀ ǹɗoòzɛɛ gɛ girig nyi ɓi mis mɛ Tààta wɛ̀m ànɛ à rì aɗyòò
Kɛ̀ ɓi fèg lɛ, ǹ-yùghà lɛ ǹfa fyòoog ɓi ziinɛ; ǹ-yùghà ɓì lɛ ǹfa fyòoog, ǹ-yùghà lɔŋ lɛ, m̀ɓigtì wɛ̀y. 
Lɛ ǹ-yùghà kì naŋì gasɛ̀n ɓi nyìinyìm ànɛ lɛ, rì man rì seŋi, rì ɓi yìinyìm ànɛ lɛ rì man à giɓ rì jɛɛ, rì ɓi nyìinyìm ànɛ lɛ, rì gili man rì kèegh wìì. 
Ɓɛ̀bènàbena ɓɛ mum ɓɛ ɓiì ɓaà ɓum ɓɔm̀ ɓɛ ɓi naa yìì. 
I ŋwaà keesii ɓi mɛ à cee lèg ànɛ à keesii lɛ rì seŋi, rì jɛɛ, à yin lɛ à ɓa mum wɛm̀. Roànɛ à ɓiì keessii dɛlì yìì nsoò lɛ gɔ̀n yìì à cee lèg ànɛ à keesii mɛ̀, à yin lɛ à ɓa mum wɛm̀. 
Ŋwaànɛ à ɓèni kì tɛ̀ɛgh kɔrɔs wìì, à ki ɓèn mɛ kì nɔ̀ɔ̀tii, à yin mum wɛm̀. 
Ŋwaànɛ à kàmɛɛ rì cɛɓ kii nnyɛɛ ri kɔ ɓiì mɛ̀mi, wɔ̀lɛ roànɛ à ɗimzii cɛɓ kii lɛ mɛ̀, à rì kɔ ɓiì ghɛɛ̀dii.
Ŋwaànɛ à ghàɓi mìni, à ghàɓi mɛ̀; i ŋwaà ki ghàɓi mɛ̀ di à ghàɓi roànɛ à romgày mɛ̀. 
I ŋwaà ghàɓi ǹkpaŋzì-ɓìɓan ɓi ɗii ɗi lɛ ǹkpaŋzì-ɓìɓan, à rì ɓiì terì mɛ̀lèɓ mɛ ɓɛ̀kpaŋzì-ɓìɓan ɓɛ ti ɓɛ tekì; nni ŋwaànɛ à ki ghàɓi ŋwaànɛ à rì lɛ saaɗ ɓi mis mɛ Bɛ̀ll, ɓisuulɛ à rì lɛ saaɗ ɓi mis mɛ Bɛ̀ll, à rì ɓiì terì mɛ̀lèɓ mɛ ɓumɓɛ ɓɛ ri lɛ saaɗ ɓi mis mɛ Bɛ̀ll ɓɛɛ̀ tekì. 
Ǹkalii mìni ɓi saaɗ lɛ ŋwaànɛ à rì ɓiì faà kìbog ki ɓi ɓɔɓti ɓɛ nsoò gìras ì mɛ̀nig mɛ kèeŋkèeŋ ɓi ɗii ɗi lɛ ǹ-yilàg wɛm̀ àa mɛ̀m ɓi mɛlèɓ mii.
Yɛ̀ɛ Yeesus à lègsìghà kì siitaagh ɓɛyilàg ɓii ǹtɛ̀ɗ rì ɓɛɓɛɛ̀ ɓìɓan ɓi à ghɛ̀ɛ̀sɛ̀ngà ɓɔ kì siitaagh nni à pɛ̀sɛ̀ngà ɓi jàŋ inɛ̀n, à kɛ̀n kì rèsaagh ɓum, à ki kakali Syeesyee à Ɓɔlɛ ɓi bàn yi wɔɔ.
Wɔ̀lɛ yɛ̀ɛ Zyaŋ Bàɓtis à ɓaghà ɓi naà-zày, à wokà di ɓɛɛ̀ kakali ɓiɓan ɓi Kiris à kìkìghà, nni à romgà ɓɛ̀yilàg ɓii lɛ ɓɛɛ kɛǹ nyi kì tɔɔ̀gh lɛ: 
Wɔ̀ yɛɛ ri nya roànɛ ɓìsii yii lɛ à ɓiì yùu giǹ, tì ghɛ̀ɛ̀sɛɛ tì kì ɓoŋɓoŋi adɛŋ? 
Yeesus à ɓàg ɓɔ lɛ: Kɛ̀ɛna kì kpaà Zyaŋ ɓìɓan ɓi ɓi kìi lɛ, ɓì wog ɓì ki ghɛn. 
Ɓyɛɛ ri lɛ, ɓɛ̀ɗyaŋɗyàŋ ɓɛ ghɛɛ̀ghɛ̀nɛ̀n, ɓɛ̀lɛnlɛm ɓɛ̀ kɛɛ̀kɛ̀ɛ̀ lɛ syeesyee, ɓɛ̀kukwiy ɓɛ pɛɛ̀zɛ̀n kìɓaà lɛ syeesyee ɓi nyoo yàà, ɓɛ̀lɔlɔg ɓɛ woòghwòòghrɛ̀n, ɓìloŋ ɓi gheèghèmɓɛ̀n, Syeesyee à Ɓɔlɛ à ki kaakalɛ̀n a ɓumɓɛ ɓɛ ri nyìighnyìg. 
Mààgh rì ŋwaànɛ àa kɛ̀ɓtɛn ɓi fiɓàg ɓisu wɛ̀m.
Yɛ̀ɛ ɓumɓɛ Zyaŋ Bàɓtis à romgày ɓɛǹ ɓɛ kɛngà, Yeesus à tumɛ̀n rìtɔtɔ̀g ɗi ɓum mɛ̀tɔɔ̀tɔɔgh ɓi kìɓan ki Zyaŋ, nwèe: Cɛ kɛɛ̀ki ɓì kɛ̀ngà kì fifiɓii ɓi-reɓ? Kìsyòŋ ki bɛ̀ɓ yɛ̀ɛ nyɛ̀ɛnyɛŋzì gìn? 
Nni cɛ kɛɛ̀ki ɓì kɛ̀ngà min ki ghɛɛ̀? Ŋwaànɛ à waatàkà ɓyoo ɓilàà giǹ? Wɔ̀lɛ ɓumɓɛ ɓɛ ti ɓɛ waatàg ɓìlàà ɓi syeesyee, ɓɛ ti ɓɛ kɔràg ɓi mɛɛ mɛ mɛfòm. 
Nni cɛ ɓì kɛ̀ngà min ki kìi? Ɓì kɛ̀ngà kì ghɛɛ̀ ǹkpaŋzì-ɓìɓan? Ɛ̀ɛ̀, ǹkalii mìni lɛ: Ŋwaàncèm à cee gì rìɓa ɗi ǹkpaŋzì-ɓìɓan. 
Lɛ nnyɛɛ rì roànɛ ɓɛ kangà kìɓan kii lɛ: Mum wɛm̀ à fìtom innɛ ǹɗomi wɔ̀ lɛ beèbɛ̀y, lɛ a log wɔ̀ kì pegsɛɛ bee.
Ǹkalii mìni ɓi saaɗ lɛ, ɓi ɓum ɓɛ̀cèm ɓɛ ɓɛ yalɛ̀ngà ɓi ɗùm ɗi giɓ, ŋwaànɛ à cee Zyaŋ Bàɓtis à ka ɓaghà ɓi. Wɔ̀lɛ ŋwaànɛ à ɓiisɛɛ kì ɓaà lɛsàg ɓi kìlɔ̀ŋ ki aɗyoo, à cee nyi. 
À tumɛ̀n ɓi mɛ̀ru mɛ Zyaŋ Bàɓtis à kpaŋ ɓigomìnɛ ɓum ɓɛɛ̀ rùurunɛ̀n kìlɔ̀ŋ ki aɗyoo nni ɓɛ̀tèteɗ ɓɛɛ ni ràgɛn ɗi kɔ. 
Ɓɛ̀kpaŋzì-ɓìɓan ɓɛ̀cèm rì ɓìdɔ̀gsɛna ɓi Moyis ɓɛ kalìghà kìɓan ki ki seesee kìlɔ̀ŋ ki Bɛ̀ll à kpaŋ ɓi cààmɛ̀n ki Zyaŋ à yùghà. 
I ɓì rì lɛ ɓi wog rìkpaa ɗyɛ̀m, Zyaŋ ànɛ̀n yɛɛ ri Eli ànɛ ɓɛ kpaaghà lɛ à ghɛ̀ɛ̀sɛɛ kì yùtii. 
Ŋwaànɛ à rì rì mɛ̀reè, à wog.
Ǹɗì lɛ ǹfèg ɓà ɓumɓɛ ɓi mɛ̀ru mɛ ɗì rìkuu ɗi mum a ɗi? Ɓɛ ri fɛlɛ yɛ̀ɛ ɓɔɓti ɓɛ ɓɛ kɔkɔrii ɓi ǹlɛmɓog, ɓɛ rerèŋì ɓɛ̀geni ɓaa di ɓɛɛ kpaakpaa lɛ:
Tì mɛ kì lɛ, tì kɛɛ̀gh mìni mɛ̀ɓàlì rì zàro, kɛ̀ ɓi ɗyen, tì ki kɛɛgh mini tyem ti riwù, kɛ̀ ɓi rèn. 
Lɛ yɛ̀ɛ Zyaŋ à yùghà, à kì lɛ; kɛ̀ɛ ɗi ɓiɗilàg, kɛ̀ɛ ki nɔ mɛrɔ̀g nnyaa ànɛn à rì rì kìɓeɓtàg ki nghay. 
Man à Mum à yù, à kìkì lɛ, à ɗiɗì ɓìɗilàg, à ki nɔnɔ mɛrɔ̀g, nnyaa ànɛn à rì lɛ, ànɛ̀n ǹɗiì-com, ànɛn ǹnɔɔ̀-mɛ̀rɔ̀g, à ki ɓa ti righan ɗi ɓɛ̀terì-làmpoŋ̀, rì ɓɛ̀kìì-kìɓe. Kìɓan kifog ɗyomzɛ̀n ɗi Bɛ̀ll ɗi ti ɗi ghɛnàg lɛ ɗi ri lɛ saaɗ ɓi ɓìɓan ɓi ɗi kiì.
Nni Yeesus à tumɛ̀ngà rìfwààdɛ̀n ɗi bàn yi à kìghà dàm wɔɔ lɛɛ̀gwey, ɓisuulɛ ɓumɓɛ wɔɔ ɓɛ kɔngà ɓi lɛ, ɓɛɛ lɔɔ̀ghrɛn mɛ̀rem. 
Nyìighnyìg rì wɔ̀ Korazɛŋ, nyìighnyìg rì wɔ̀ Bɛdsayida, ɓisuulɛ, i dàm yi yi kilɛ̀ngà a lɔŋkin yɛɛ kilɛn fɔlɔɔ ɓi bàn yi lɛ, rì Tiir rì Sidɔŋ, di ɓumɓɛ wɔɔ ɓɛ lɔɔ̀ghrɛ̀ngà mɛ̀rem fìɗyàɓ, ɓɛ waatɛ̀n mɛ̀kùtì, ɓɛ Siŋɗɛ̀n kìɓu. 
Kìɓan kiǹ kɛɛ̀ki ǹkpaa mìni lɛ, ŋwosi ɓɛyɔ̀m ɓɛ Bɛ̀ll kìɓan ki, ɓumɓɛ a Tiir rì ɓɛ a Sidɔŋ ki nyɛni gɛ ɓi à kpaŋ yɛ̀ɛ kiŋkìn. 
Nni wɔ̀ Kapɛrinawum, u fèki nya lɛ, ù rì ɓiì ɓɔɔ̀gh aɗyoo? Èe èe, ɓɛ ri lɔŋ wɔ ɓiì sɛɛ̀dii à kpaŋ a nywɛ̀y, lɛ ì dàm yi yi kìlɛ̀ngà a lɔ̀ŋkɔɔ yɛɛ kilɛn fɔlɔɔ à Sɔdɔm di bàn ìnɛn ì kaka lɛ rì ɓɛ̀gɛɛnɛ-ànkan miì. 
Kìɓan kiǹ kɛɛ̀ki ǹkalii wɔ̀ lɛ, ŋwosi ɓɛyɔ̀m ɓɛ Bɛ̀ll, kìɓan ki ɓumɓɛ a Sɔdɔm ki nyɛni gɛ ɓi yɛ̀ɛ ki ɓumɓɛ a lɔ̀ŋkɔɔ.
Nni ɓi cààmɛ̀n kiǹ, Yeesus à pɛ̀sìghà ɓìtòkì à kpaa lɛ: Tààta, wàànɛ ù lamii lɛ rì ɗyoo rì zi, ǹfaa wɔ̀ ɓìtògsɛ̀n ɓisuulɛ ù nyamgàkà ɓɛ̀yiì-ɓìɓan rì ɓum ɓɛ ɗyomzɛ̀n ɓìɓan ɓi, ù rèsì ɓɔɓti ɓɛsàg ɓyɔ. 
Ɛ̀ɛ̀ Tààta, ǹtògsaagh wɔ̀, lɛ fɔlɔɔ yɛɛ ɓaghà syeesyee wɔ̀ɔ̀ à fèg. 
Seŋi wɛ̀m à faghà mɛ̀ ɓìɓan ɓicèm; ŋwaàdɛŋ à yii ɓi Man i ki yin lɛ Seŋi, ŋwaàdɛŋ kɛɛ ki yi Seŋi i ki yin lɛ Man, ǹsòò lɛ ŋwaànɛ ki kɔni Man lɛ a resi nyi Seŋì. 
Yùuna a lɔ̀ŋkɛm̀, mìni ɓɛ̀sɛ̀ɛ̀ ɓɛ̀cèm ɓɛ, ɓì rì ɓɛ fɔlɛn, mɛ̀tɛ̀g mɛ ki rìriɗ mini, ǹfa mìni rìfɔɔsɛ̀n. 
Foŋɗɛɛna ɓi kìɓèg kɛm̀, ɓì nɔ̀ɔ̀tì ɓìɓan ɓi nɗèrèsì, ɓisuulɛ, nɗem wɛ̀m wuri lɛ fyòoog, wu ki ɓa ti wu sɛɛ̀dɛn ɓi zi, fɔɔnnɛ mɛ̀ghay min mɛ̀ ri ɓiì ghɛɛ̀ rìfɔɔsɛ̀n. 
Lɛ kìɓèg kɛm̀ ki yeesɛɛ bi, ǹtɛ̀g wɛm̀ wɛ̀ kɛɛ̀ ki rìɗ.
Ɓi cààmɛ̀n kiǹ, yɛ̀ɛ Yeesus à ghaghàghìyà ɓi dɛmi nyas  ŋwosi Saɓàt, nni zày ì kɔ̀ngà ɓɛ̀yilàg ɓii, ɓɛ tumɛ̀n rìsòsòrì ɗi nyas di ɓɛɛ̀ ɗiɗì. 
Yɛ̀ɛ Ɓɛ̀fàrìzyɛŋ ɓɛ ghɛngà fɔlɔɔ, ɓɛ kpaa Yeesus lɛ, ù ghɛɛ yɛ̀ɛ ɓɛ̀yilàg ɓɔɔ ɓɛɛ̀ kìki com ki ɓìdɔ̀gsɛna ɓis ɓi gherɛɛ ɓi lɛ mum a ki ŋwosi Saɓàt? 
Nni Yeesus à ɓàkà ɓɔ lɛ: Ɓì ɓàlà ɓi com ki Davit à kìghà di zày ì kɔ̀ni lɛ rì nyi rì ɓum ɓii? 
À ɗiŋìghà ɓi naà-Bɛ̀ll rì ɓum, ɓɛ ɗi bìrɛs yi ɓɛ faghà ɓisuu Bɛ̀ll, kɔm̀ lɛ ɓɛ ghɛɛ̀sɛ̀ngà ɓi ki ɗiì bìrɛs yiǹ lɛ, ɓìdɔ̀gsɛna ɓyɛɛ kpaaghi lɛ: Lɔŋ ɓɛ̀pìrɛɛtìrɛ̀ cɛ̀ncaa ɓɛɛ ghɛɛ̀sɛɛ yɔ kì ɗiì. 
Ǹsoò lɛ, ɓì ɓàlà ɓi ɓi ɓìdɔ̀gsɛna ɓi Moyis lɛ ŋwosi Saɓàt, ɓɛ̀pìrɛɛtìrɛ̀ ɓɛ ɓɛɛ̀ kìki kisay ɓi naà-Bɛ̀ll ɓɛ ti ɓɛ̀ kɛɛ̀ ɓèŋ kicèlì ki Saɓàt, ɓɛ̀ kɛɛ̀ ki ɓa rì bɛ̀lɛn ɓi kìɓan kiǹ? 
Nni mɛ̀ ǹkalii mìni lɛ, com ki ki cee naà-Bɛ̀ll, ki ri fɛ̀. 
I ɓyàa yii azi anɛ ɓi jɛ̀ɛ̀ ìnɛ ɓɛ kangà lɛ: Mɛ̀ ǹkeesii nɗem wu nyìighnyìg, à cee ɓìfùna ɓi ɓituwe, di ɓi yin lɛ ɓi fa ɓumɓɛ ɓɛ ri kɛ̀ɛ̀ bɛ̀lɛn, zɔɔ. 
Ɓisuulɛ Man à mum yɛɛ lamii Saɓàt.
Yɛ̀ɛ à pɛ̀sɛ̀ngà foo, à kɛ̀n ɓi naà-bɔ̀ŋzɛ̀n ìnɛ wɔ̀ɔ̀. 
Ŋwaàdɛŋ à ɓaghà wɔɔ ri kìɓɔmà ki càg; nni ɓɛ tɔkà Yeesus lɛ: Ɓìdɔ̀gsɛna ɓis ɓi gherɛɛ nya lɛ ɓɛɛ wɔɔ̀zi mum ŋwosi Saɓàt? Ɓɛ tɔkà fɔlɔɔ lɛ, di ɓɛɛ sɔmɛn nyi. 
Yeesus à ɓàg ɓɔ lɛ: Ghɛn anɛ ɓi mìni yɛɛ ri lɛ à kì lɛ, i à rì rì jɔ̀ɔ̀ yìì bog, nnɛ ì kpìi ɓi rìɓee ŋwosì Saɓàt, à rɔ̀ɓ kɛ̀ɛ ɗiŋi ɓi rìɓee ɗiǹ lɛ a sɔŋi yɔ̀? 
Ǹtoò mum wu kɛŋi wu cee jɔ̀ɔ̀ lɛ vɔ̀ɔ̀m; fɔɔnnɛ ɓìdɔ̀gsɛna ɓis ɓi gherɛɛ lɛ ɓɛ ri lɛ ɓɛ ki mum kìrɔɔ ŋwosi Saɓàt. 
Yeesus à kpaa min ŋwaànɛ à ɓaghà rì kìɓɔmà ki càg lɛ: Nàma càg. Ŋwaànɛ̀n à nàm; càg kii kiǹ ki sugtì lɛ syeesyee yɛ̀ɛ kim̀bog.
Nni Ɓɛ̀fàrìzyɛŋ ɓɛ kpagà, ɓɛ kɛǹ dwìɗ lɛ ɓɛɛ kaà bee inɛ lɛ ɓɛɛ wey Yeesus. 
Yɛ̀ɛ Yeesus à wokà fɔlɔɔ, à pɛ̀sɛ̀n ɓi jàŋ inɛ̀n à ghaàgh. Ɓum lɛɛ̀gwey ɓɛ nɔɔ̀tì nyi, à ki wɔ̀ɔ̀zi ɓɔ ɓɛ̀sɛ̀ɛ̀ ɓɛ̀cèm. 
À rɔ̀gsɛ̀ngà ɓumɓɛ̀n lɛ, ɓɛ̀ kɛɛ̀ kì lɛ ɓum ɓɛɛ yi nyi. 
A kìghà fɔlɔɔ lɛ a roozi jɛ̀ɛ̀ ìnɛ ǹkpaŋzì-ɓìɓan Ezayii à kàngà lɛ:
Ǹkìì-kìsay wɛm̀ ànɛ ǹɗɔ̀tɛ̀ngà innɛ̀n, nyi nnɛ ǹkeesàg, kìnyàà kɛm̀ kìcèm ki ri ɓi nyi. Ǹɗì ɓiì foŋì Nghay wɛ̀m ɓi nyi, fɔlɔɔ nnɛ à ɓiì kpaa ɓìlɔ̀ŋ saaɗ wɛ̀m. 
Àa kaa ɓi mum kìɓan, kɛ̀ɛ rɔŋ kikiŋ, mum kɛ̀ɛ ki wog jɛ̀ɛ̀ yìì ɓi kìɓàà 
Àa ɓun ɓi kisyòŋ ki ki ti kì tuŋiyɛn, kɛ̀ɛ ki ɗimzi filàà fi fyɛɛ̀ ka syoosyòò, à kpaŋ yɛ̀ɛ à rì ɓiì lègsii ki kìi lɛ, saaɗ a yagsag. 
Fɔɔnnɛ ɓìlɔ̀ŋ ɓìcèm ɓi saghii gɛ ǹtyweeyi waa ɓi ɗii ɗìì.
Nni ɓɛ yughày Yeesus rì ɗyaŋɗyàŋ àdɛŋ ànɛ à ɓaghà rì kìɓeɓtàg ki nghay, àncèm tì mùm-mùm, Yeesus à ki wɔ̀ɔ̀zi nyi ɓi lèg ànɛ lɛ ŋwaànɛ̀n à kìghà lɛ, à tòòghrɛ̀n, à ki ghɛnɛn. 
Gwìy inɛ ì ɓaghà wɔɔ ì kuughràkà lɛɛ̀gwey, ì tɔɔtɔ̀ɔ̀ghrɛ̀n lɛ: Ki rì lɛ ki ɓa lɛ à rì, Man à Davit gìn? 
Yɛ̀ɛ Ɓɛ̀fàrìzyɛŋ ɓɛ wokà fɔlɔɔ, ɓɛ kpaa lɛ: Ŋwaànɛ a nànaɓ ɓiɓeɓtàg ɓi mɛghay rì ìtèɗ wu Bɛlzeɓul ànɛ à rì rìfòm ɗi ɓiɓeɓtàg ɓi mɛghay. 
Yɛ̀ɛ Yeesus à yìghà lɛ fɔlɔɔ nnɛ ɓɛɛ̀ fèfèg, nni à kpaaghà ɓɔ lɛ: Kìlɔ̀ŋ kìcèm ki ɓumɓɛ miì ɓɛ ramzɛɛ wɛ̀y ɓɔ rì ɓɔ, ki ti ki lekì; bàn bimiɗ nsoò lɛ naa ì ɓum ìnɛ ɓumɓɛ miì ɓɛ ramzɛɛ wɛ̀y ɓɔ rì ɓɔ, ì yin lɛ ì kɛ̀n asu ì ghɛghɛ̀ɓ. 
I Satàn a nàɓi Satàn, di à ramzɛɛ wɛ̀y ri nyimìɗ yɛɛ lɔɔ, nni lannɛ kìlɔ̀ŋ kii ki rì min ɓiì kɛ̀ɛ asu ki ɓaɓà? 
I mɛ̀ɛ ǹki nànaɓ ɓiɓeɓtàg ɓi mɛghay rì ìtèɗ wu Bɛlzeɓul, ɓɔn ɓin ɓɔɔ nànaɓ ɓyɔ rì ìtèɗ wu ghɛn? Kìɓan ki kɛɛ̀ki ɓɔn ɓin ɓɛɛ ri yɔ̀mi gɛ mìni ɓɔmiɗ. 
Kìɓan kìfog, i ki ri lɛ mɛ̀ɛ nànaɓ ɓiɓeɓtàg ɓi mɛghay rì Ǹghay à Bɛ̀ll, fɔlɔɔ a rèsii lɛ kìlɔ̀ŋ ki Bɛ̀ll ki mɛ kpaŋ a lɔ̀ŋkin. 
Ŋwaà yin lɛ à ɗiŋì ɓi naa ì tèteɗ à mum, à sàŋ ìkum wu roànɛ̀n di ki yin lɛ, àa loogh nyi kì kàŋi bɛn, wɔ̀lɛ i à mɛ kàŋ nyi, bɛn, à rì lɛ à sàŋ ɓyom ɓi ɓi naa ì ŋwaànɛ̀n. 
Ŋwaànɛ à yin ɓi gàm yɛ̀m, à rì mɛ̀ gàm-cɛcɛɗ, ŋwaànɛ à ki taŋzɛɛ ɓi nɗaŋ rì mɛ̀, a tyàatyaŋzì.
Kìɓan kiǹ kɛɛ̀ki ǹkalii mìni lɛ, ɓɛ ɓiì cenɛɛ ɓum lɛ rì ɓìɓe ɓìcèm ɓi ɓɛ kiì, ɗì tìfena ti ɓɛ fengii Bɛ̀ll; kìɓan kifog, ì ɓɛ feni Ǹghay à Bɛ̀ll, ɓɛ yin lɛ ɓɛ cenɛ̀n ɓɔ kìɓan kiǹ. 
I ŋwaà tòogh Man à mum kìɓe, ɓɛ cenɛ̀n nyi, kìɓan kifog ŋwaànɛ à ɓiì tòogh Kitɛntɛ̀ɛ̀n ki Nghay kìɓe nsoò ɓi cɛɓ ki gɛɛ̀nɛ, nsoò ɓi cɛɓ ki ki riì, ɓaa cenɛn ɓi nyi kìɓan kiǹ.
I ɓì kpaa lɛ kìte ki rɔɔtɛɛ, di ɓìɗùn ɓi kite kiǹ ɓi rɔɔtɛɛ; ì ɓì kpaa lɛ, ki ɓeɓtɛɛ di kìte kiǹ ki ɓeɓtaagh ɓìɗùn, lɛ ɓɛɛ̀ yilag lɛ kìte ki rɔɔtɛɛ nsoò lɛ ki ɓeɓtɛɛ, ɓi ɓìɗùn ɓi ki wumi. 
Mìni ɓumɓɛ ɓì pìsɛɛ ɓìgòm ɓɛ! lannɛ ɓi rì lɛ ɓì kalì syeesyee à kìɓan, di mìniìɓɔmiɗ ɓi ɓeɓtɛɛ fɛlɛ? Lɛ ɓìɓan ɓi ɓi roni mum ǹɗem ɓyɛɛ̀ɓi ŋwɔm wu ti wu kpaaghì. 
Syeesyee à mum à ti à sɔ̀ŋɗàg yì ɓɛ̀syeesyee ɓɛ ɓiɓan, ɓi buŋ yìì i ɓìɓan ɓi syeesyee; kìɓeɓtàg ki mum kɔɔ sɔŋdàg yì ɓìɓeɓtàg ɓi ɓiɓan, ɓi buŋ yìì i ɓìɓan ɓi ɓeɓtɛn. 
Ǹkalii mìni lɛ: Ŋ̀wosi ɓɛyɔ̀m ɓɛ Bɛ̀ll, ɓum ɓɛ ɓiì rèsii ɓisuucɛ nnɛ ɓɛ kpaakpààghà ɓìɓan ɓi kɛ̀ɛ̀ ìsu. 
Lɛ ɓìtòkì ɓyɔɔ ɓyɛɛ ri ɓiì kìi lɛ u kpaŋ ɓɛ̀yɔ̀m kɛ̀ɛ̀ bɛ̀lɛn, nsoò lɛ u kpi ɓɛ̀yɔ̀m.
Fɔɔnnɛ ɓɛ̀rèsàg-ɓìdɔ̀gsɛna ɓɛɗɛŋ rì Ɓɛ̀fàrìzyɛŋ ɓɛ pɛsìghà jɛ̀ɛ̀, ɓɛ tɔg Yeesus lɛ: Ǹɗèsàg, kɛɛ̀ kɔ̀nkɔn ɓisi lɛ, ù ki dàm, ti ghɛǹ. 
Yeesus à ɓàg ɓɔ lɛ: Gbàà ì ɓum ì gɛɛ̀nɛ ìnɛ, ì rì lɛ, yɔ̀ ɓìɓeɓtàg ɓi ɓum, ì ki falɛn ɓi tìsɔ̀mɔ̀g yɛ̀ɛ tɔɔgh kìrèmzɛnà? Ɓaa rèsi ti ɓi mini kìrèmzɛnà kìdɛŋ ì ki yin lɛ kìrèmzɛnà ki ǹkpaŋzì-ɓìɓan Zyonas. 
Ɓisuulɛ, lɔŋ yɛ̀ɛ Zyonas à lalà mɛ̀ru mɛ̀ra rì ɓɛ̀ŋwos ɓɛraa ɓi ɗùm ɗi coo kìzɛn, fɔɔnnɛ Man à mum à ɓiì ghagsii girig mɛ̀ru mɛraa rì ɓɛ̀ŋwos ɓɛraa ɓi zi ɓiɗùm. 
Ŋwosi ɓɛyɔ̀m ɓɛ Bɛ̀ll, ɓumɓɛ a Niniivɛ ɓɛ rɛlii gɛ ǹɗaŋ ri ɓɛ̀roɓɛ ɓi gbàà ì ɓum ìnɛ, ɓɛ ki fa ɓumɓɛ ɓi gbàà ìnɛ bɛ̀lɛn, lɛ ɓɔɔ lɔɔ̀ghrɛ̀ngà mɛ̀rem yɛ̀ɛ ɓɛ wokà ɓìɓan ɓi Zyonas à kpaaghà ɓɔ. Nni ŋwaànɛ à cee Zyonas yɛɛ ri lɛ fɛ. 
Ŋwosi ɓɛyɔ̀m ɓɛ Bɛ̀ll, rìfòm ɗi giɓ ɗi ɓi kìlɔ̀ŋ kidɛŋ ki duŋzi, ɗi rɛlii gɛ ǹɗaŋ ri gbàà ì ɓum ìnɛ, ɗi ki fa yɔ̀ rinàn, ɓisuulɛ ɗyɔɔ pɛsɛ̀ngày fìràɓ lɛ ɗyɛɛ yu kìwoògh ɓìtòkì ɓi Salomɔŋ ɓi ɓi ɓaghà ɓì ronɛn ri ɗyomzɛ̀n, Nni ŋwaànɛ à cee Salomɔŋ yɛɛ ri lɛ fɛ.
Cààmɛ̀n ki kìɓeɓtàg ki nghay ki pɛsɛɛ ɓi mum, ki kɛǹ kì kɛ̀ɛ̀kɛɛ ɓi jaŋ yi yi ri rì kìwomi, ɓi rìkaakàà ɗi jàŋ i rìfɔɔsɛ̀n, kìɓan kìfog, kɛ̀ kɛɛ̀ ghɛn. 
Fɔɔnnɛ ki ri min ɓiì kpaà lɛ: Ǹɗì ɓiì sugtii ɓi naa yɛ̀m ìnɛ mɛ̀ɛ m̀pɛ̀sɛɛ yì miì; yɛ̀ɛ ki sugtii ki tanɛ̀n yɔ̀ zɛy, ǹfyɔnɛn, ì ki ɓa ti ri mɛ̀rɛ̀ŋ. 
Kìɓeɓtàg ki nghay kìn ki kɛǹ yì kì terì ɓìɓeɓtàg ɓi mɛ̀ghay ɓidɛŋ ɓi ɓi nyɛni ɓi cee kɔ taàɓɛ̀ɛ̀, ɓi ɗiŋì ɓi naa ìnɛ̀n ɓi kɔrì miì. Fɔlɔɔ nnɛ rìsyɔn ɗi ŋwaànɛ̀n ɗiǹ ɗi ri ɓiì ɓeɓtɛɛ ɗi cee rìɓa ɗii ɗi ǹtonto; com kìn kɛɛ ri ɓiì ghɛnɛɛ a ɓìɓeɓtàg ɓi ɓum ɓi ɓi gbàà ì ɓum ìnɛ.
Yɛ̀ɛ Yeesus à ɓaghà di a ka tòtog ri gwìy ì ɓum, nni jɛɛ wìì rì ɓɛ̀geni ɓii ɓɛ rɛlìghày ɓi dan, ɓɛ kaakàà lɛ di ɓaa tòòghrɛɛ rì nyi. 
Fɔɔnnɛ ŋwaàdɛŋ à kpaaghà nyi lɛ: Gaa rì ɓɛ̀goni ɓɛ rì fɛnii ɓi dan ɓɛ ki kaakaa lɛ, di ɓaa tòòghrɛɛ rì wɔ̀. 
Wɔ̀lɛ Yeesus à ɓàkà ŋwaànɛ à kpaaghà nyi ànɛ̀n fɔlɔɔ lɛ: Ghɛn yɛɛ ri jɛɛ wɛ̀m, ɓɛ̀ghɛn ɓɛɛ ri ɓɛ̀geni ɓɛ̀m? 
Fɔɔnnɛ à nàmgà càg ɓi ɓɛ̀yilàg ɓii, à kpaa lɛ: Jɛɛ wɛ̀m rì ɓɛ̀geni ɓɛ̀m ɓɛɛ̀ɓɛ. 
Ɓisuulɛ ŋwaànɛ à kìi rìkɔ̀n ɗi Seŋi wɛ̀m ànɛ a rì aɗyoo, nnyɛɛ ri geni wɛ̀m à baŋì, nyi geni wɛ̀m à giɓ, nyi jɛɛ wɛ̀m.
Ŋwos anɛ̀n, Yeesus à pɛ̀sɛ̀ngà a mɛɛ, à kɛ̀n kì kɔ̀rii ɓi bèn ì rìɓày. 
Fɔɔnnɛ ɓyoo ɓìtuu ɓi ɓum ɓi taŋzɛ̀ngà nyi a nyoo, lèg ànɛ lɛ nyii ɓɔkà kì kɔ̀rii ɓi kìkɔm, ɓumɓɛ̀n ɓɛ̀cèm ɓɛ rɛlìì ɓi bèn ì rìɓày. 
A kurɛ̀ngà rì ɓɔ lɛɛ̀gwey ɓi dàɗkì à kpaakpàà ɓɔ lɛ:
Ŋwaàdɛŋ yɛɛ pɛsɛ̀ngà lɛ à kɛ̀ɛ kì mìsi boo ì ɓyom ɓi dɛm; nni yɛ̀ɛ à mìmìskà, gàɓ ì boo ìdɛŋ ì kpì ɓi bee aɗyoo, tììlì ti yu ti ɗi yɔ̀ bimiɗ. 
Gàɓ ìmbog ì kpì ɓi tìcɔg jàŋ inɛ zi i ɓìɓkà ɓi, ì ghàs kì ròo ɓisuulɛ zi i fɔmgà ɓi ɓi jàŋ inɛ̀n. 
Wɔ̀lɛ yɛ̀ɛ ŋwos à kpagày, à ɗigsì ɓyom ɓi ɓi roòghà ɓiǹ, mɛ̀ɗyèm mɛ womdàg lɛ ɓi ɓaghà ɓi ri gàŋ. 
Gàɓ ì boo ìmbog ì kpìghà ɓi ɓìkàrag; ɓìkàrag ɓi tɔɓ, ɓi laatàg boo ìnɛ̀n, ì wu. 
Fɔɔnnɛ boo ìdɛŋ ì kɛ̀ngà kì kpìi ɓi syeesyee à zi. Yɛ̀ɛ ì rɔ̀ɔ̀ghà, ì tɔɔ, ì kì lɛ, ǹɗyèm wu, wu wum ɓìɗùn mɛ̀tin mɛtaǹ, wumbog ɓìɗùn mɛ̀tin mɛraa, wudɛŋ ɓìɗùn rìtin ɗì ǹtɛ̀ɗ. 
Ŋwaànɛ à rì rì mɛ̀reè, à wog.
Nni ɓɛ̀yilàg ɓɛ tyondɛ̀ngà Yeesus a nyoo ɓɛ tɔg nyi lɛ: Ɓisuucɛ nnɛ u tòtog ri ɓɔ ɓi dàɗkì? 
Yeesus à ɓàg ɓɔ lɛ: Ntòtog ri ɓɔ ɓi dàɗkì lɛ mìniìɓɛ ki ri kì fayɛn lɛ ɓi yi ɓìɓan ɓi ɓi kìlɔ̀ŋ ki aɗyoo ɓi ɓi ri ɓìnyamɛn, wɔ̀lɛ ɓi ɓɛg wàa, ki yin ɓɔ kì fayɛn lɛ ɓɛɛ yi ɓìɓan ɓiǹ. 
Ɓisuulɛ ŋwaànɛ à rì rì ɓyom innɛ ɓɛ ɓiì fatii lɛ a ɓa rì ɓyɔ lɛɛ̀gwey, wɔ̀lɛ roànɛ à rì kɛ̀ɛ̀ com, innɛ ɓɛ ɓiì ɓàtɛɛ maa gàɓ ànɛ à rì rì nyi. 
Azi anɛ ǹtòtog ri ɓɔ ɓi dàɗkì innɛ̀n lɛ kɛɛ ɓa lɛ nsoò ɓaa seesèè ɓɛ̀ kɛɛ̀ ghɛn, nsoò ɓaa wowòg, ɓɛ̀ kɛɛ̀ wog, ɓɛ̀ kɛɛ̀ ki yi. 
Fɔlɔɔ a rì ɓiì roòzii kìɓan ki Ezayii à kpaŋzìghà yɛ̀ɛ à kpaaghà lɛ: Ɓì ɓiì konaagh ki ramì mɛ̀reè lɛ syeesyee lɛ ɓi wog, wɔ̀lɛ ɓyàa ki wog ɓi com, ɓì konag ki zyɛ̀ɛ̀dii mis lɛ ɓi ghɛǹ, wɔ̀lɛ ɓyàa ki ghɛn ɓi. 
Ɓisuulɛ nɗem wu ɓumɓɛ ɓi kìlɔ̀ŋ ki wu kɛsii tì ɓi, lɛ ɓɛ nkìi lɛ, ɓɛ simgì mɛ̀ree maa, ɓɛ ki ɓuusi mis maa lɛ, mis maa mɛ̀ kɛɛ̀ ghɛɛ̀di, mɛ̀reè maa mɛ̀ kɛɛ̀ ki wog ti, mɛ̀rem maa mɛ̀ kɛɛ̀ ki yi kìɓan, lɛ ɓɛ̀ kɛɛ̀ ki lɔ̀ɔ̀ghrɛn mɛrem lɛ ǹwɔɔ̀zi ɓɔ.
Wɔ̀lɛ mìnii ri rì ɓɛ̀mààgh lɛ, mis min mɛɛ ghɛɛghɛnɛ̀n, mɛ̀reè min mɛ woòghwòòghrɛ̀n. 
Ǹkalii mìni ɓi saaɗ lɛ, ɓɛ̀kpaŋzì-ɓìɓan lɛɛ̀gwey rì ɓum ɓɛ saaɗ ɓɛ ɓaghà rì zày ìnɛ ɓɛɛ ghɛn ɓìɓan ɓi mìnii seesee ɓi, wɔ̀lɛ ɓɛ ghɛngà ɓi, ɓɔ tì rì zày ìnɛ ɓɛɛ wog ɓiɓan ɓi mìnii wowog ɓi, wɔ̀lɛ ɓɛ wokà ɓi.
Nni wooghna min azi ànɛ ɓi dàɗkì ì m̀mìsì boo ì ɓyom. 
I ŋwaà woogh di ɓɛɛ̀ kakali kìɓan ki kilɔ̀ŋ ki aɗyòò, à rɔ̀ɓ kɛ̀ɛ yi com ki ɓɛɛ̀ kpaakpàà: Ghèghey à mum à yù kì pisii boo ìnɛ ɓaa mìsi ɓi nɗem wu ŋwaànɛ̀n; ŋwaànɛ̀n à rì fɛlɛ yɛ̀ɛ boo ìnɛ ì kpìghà ɓi bee aɗyoo. 
Roànɛ à ghàɓkà boo ì ɓyom ɓi tìcɔg, nnyɛɛ rì roànɛ à ti lɛ, i à woogh jɛ̀ɛ̀ ì Bɛ̀ll, à ghàs yɔ̀ ki ghàɓi ri kìnyàà; 
kìɓan kìfog jɛ̀ɛ̀ yɛ̀ kɛɛ̀ ɓag gàŋ ɓi ǹɗem wìì; i à ɓèŋi yɔ̀ ɓi maa cààmɛ̀n, i mɛ̀tɔɓ rì ǹ-yeesɛ̀n ɓi ghɛnɛɛ a lɔ̀ŋkii ɓisuu jɛ̀ɛ̀ ìnɛn, lɔŋ lɛ à kɛ̀ɓtɛɛ fìɓàg. 
Ŋwaànɛ à ghaɓkà boo ì ɓyom ɓi nyìinyìm à ɓìkàrag yɛɛ ri roànɛ à woogh jɛ̀ɛ̀ ì Bɛ̀ll, kìɓan kifog, cɛɛ̀-ǹɗem à cɛɓ ki ɓi ziinɛ, ɗì rìyɛ̀y ɗi ikum ɓi laatàg jɛ̀ɛ̀ ìnɛn, ɓi ki lɛ, yɛ̀ kɛɛ̀ wum ɓiɗùn. 
Ŋwaànɛ à ghàɓkà boo ɓi syeesyee à zi à rì ŋwaànɛ à woogh jɛ̀ɛ̀ ì Bɛ̀ll, à ki wog com ki ì kpaa; ŋwaànɛ̀n a ti à wumgì ɓìɗùn fɛlɛ yɛ̀ɛ boo ìnɛ ì kìi lɛ ǹɗyèm wu, wu fa ɓìɗùn mɛ̀tin mɛtaǹ, wumbog ɓìɗùn mɛ̀tin mɛraa, wudɛŋ ɓìɗùn rìtin ɗì ǹtɛ̀ɗ. 
Nni Yeesus à teɗtìghà ɓɔ dàɗkì ìdɛŋ à kpaa lɛ: Kìlɔ̀ŋ ki aɗyoo ki pisɛɛ rì ŋwaàdɛŋ ànɛ à mis̀kà syeesyee à boo ì ɓyom ɓi dɛm yiì. 
Wɔ̀lɛ bènàbena wiì à yùghày di ɓum ɓɛ ri ɓi fìlo, à mìs kìɓeɓtàg ki caaɓi ɓi dɛm i gèŋ ìnɛ̀n, a ghaàgh. 
Yɛ̀ɛ gèŋ inɛ̀n ì rɔ̀ɔ̀ghà, ì tɔɔ, ì fogì ɓìsaa, kìɓeɓtàg ki caaɓi kì roò girig. 
Nni ɓɛ̀kìì-ɓìsay ɓɛ ŋwaànɛ̀n ɓɛ yughà nyi kì tɔɔ̀gh lɛ: Tààta, ɓìsiì fèki nya lɛ boo ì syeesyee yɛ̀ɛnnɛ wɔ̀ɔ m̀mìsì ɓi dɛm yɔɔ̀, nni kìɓeɓtàg ki caaɓi kɔɔ ɓaa yì fe? 
Nni à ɓàkà ɓɔ lɛ: Bènàbena wɛm̀ àdɛŋ yɛɛ ǹkìi kìsay kiǹ; fɔɔnnɛ ɓɛ̀kìì-ɓìsay ɓɛ kpaaghà nyi lɛ i ki kɔni wɔ̀, ti rì lɛ ti kɛ̀n kì rùɓii kiɓeɓtàg ki caaɓi kiǹ. 
Ŋwaànɛ̀n à kpaa ɓɔ lɛ: Àg, mɛ̀ ǹgherɛɛ ɓi; lɛ yɛ̀ɛ ɓì rì ɓiì rùruɓii caaɓi kiǹ, ɓì rì lɛ, ɓì rùɓ lɛ rì gèŋ miì. 
Càrina lɛ rì gèŋ rì caaɓi kiǹ ɓyɛɛ tɔɔ̀ nɗaŋ, ɓi cààmɛ̀n à mɛ̀saŋ nnɛ ǹɗì ɓiì kalii ɓɛ̀kìì-ɓìsay lɛ, ɓɛɛ ka rùɓi kiɓeɓtàg ki caaɓi kiǹ, ɓɛ kagi kɔ ɓi ɓìɓiŋ lɛ ɓɛɛ tɔn, fɔɔnnɛ ɓɛ taŋzɛ̀n min gèŋ ɓi zarò yɛ̀m.
Nni Yeesus à teɗtìghà ɓɔ dàɗkì ìdɛŋ à kpaa lɛ: Kìlɔ̀ŋ ki aɗyoo ki ri fɛlɛ yɛ̀ɛ zàm ì mùtarìdɛ̀ ìnɛ mum à tekà, à ɓɛ̀y ɓi dɛm yiì. 
Zàm ìnɛ̀n yɛ̀ɛ ɓisɛɛ kì ɓaà lɛsàg ɓi boo yi ɓite yicèm, kìɓan kifog, i ì mɛ ròò ì ceeghì ɓyom ɓìcèm ɓi ɓi dɛm, ì ghay kìte ɓi lèg ànɛ lɛ tììlì ti aɗyoo tyɛɛ yuyu kì toŋtoŋi ɓilaa ɓi myaɓ mii.
Yeesus à teɗtì tì ɓɔ dàɗkì ìdɛŋ lɛ: Kìlɔ̀ŋ ki aɗyoo ki rì fɛlɛ yɛ̀ɛ nwìɗ ànɛ giɓ a teri, à foŋ ɓi ɓɛ̀kilò ɓɛ̀ fàriǹ ɓɛraa lɛ di fàriǹ ànɛ̀n bimiɗ a nurɛ̀n. 
Yeesus à kakàlìghà gwìy ì ɓum ɓìɓan ɓiǹ ɓìcèm ɓi dàɗkì; àa ǹti kɛ̀ɛ kpaa ɓɔ kìɓan kìdɛŋ à rɔ̀ɓ lɛ à teri ɓi ɓɔ dàɗkì, 
lɛ a roozi jɛ̀ɛ̀ ìnɛ ǹkpaŋzì-ɓìɓan a kpaaghà lɛ: Ǹɗì ɓiì pinii ŋwɔm ǹtòòghrɛ̀n ɓi dàɗkì, ǹki wogsi ɓɔ ɓìɓan ɓi ɓi ɓaghà a rìnyam à tumɛ̀n yɛ̀ɛ zi i kpìghà.
Yɛ̀ɛ Yeesus à càɗkà gwìy ì ɓum ìnɛ̀n, à ɗiŋì ɓi naa. Nni ɓɛ̀yilàg ɓii ɓɛ tyoŋdɛ̀ngà nyi a nyoo, ɓɛ kpaa nyi lɛ: Rèsi ɓìsi azi anɛ ɓi dàɗkì ì boo ì kìɓeɓtàg ki caaɓi ki ki ɓaghà ɓi dɛm. 
Fɔɔnnɛ à ɓàkà ɓɔ lɛ: Ŋwaànɛ à mìskà syeesyee à boo yɛɛ ri Man à mum. 
Ziinɛ yɛ̀ɛ ri dɛm inɛ̀n; syeesyee à boo à rì ɓumɓɛ ɓɛ wooghrɛɛ rì kìlɔ̀ŋ ki aɗyoo; boo ì kìɓeɓtàg ki caaɓi ì rì ɓɛ̀roɓɛ ɓɛ wooghrɛɛ rì Ghèghey à mum. 
Bènàbena anɛ à mìskà kìɓeɓtàg ki boo yɛɛ rì Satàn; mɛ̀saŋ mɛɛ ri rìlèg ɗi zi, ɓɛ̀saŋì-mɛ̀saŋ ɓɛɛ ri ɓum ɓɛ titòm. 
Fɛlɛ yɛ̀ɛ ɓɛ ti ɓɛ ruɓkì kìɓeɓtàg ki caaɓi lɛ ɓɛɛ pig kɔ ɓi ɗuu, fɔlɔɔ nnɛ ki ɓiì ɓaà ŋwosi rilèg ɗi zi. 
Man à mum à romigɛy ɓum ɓii ɓɛ titom lɛ ɓɛɛ pisi lɛ, rì ɓyom ɓi kɛ̀ɛkɛɓtìyɛ̀n ɓum fìɓàg, rì ɓɛ̀kìì-kìɓe ɓɛ̀cèm ɓi kìlɔ̀ŋ kii. 
Ɓɛ pig lɛ, rì ɓyom ɓìn, rì ɓɛ̀kìì-kìɓe ɓɛǹ ɓi kìgɛ̀ŋ kì ɗùù; jàŋ inɛ ɓum ɓɛ rèèreedɛɛ gɛ, di ɓɛɛ̀ ŋàaŋaàdì min. 
Fɔɔnnɛ ɓum ɓɛ saaɗ ɓɛ lònlomi gɛ yɛ̀ɛ kìsaa ki ŋwos, ɓi kìlɔ̀ŋ ki Seŋi wàà. Ŋwaànɛ à rì rì mɛ̀reè à wog.
Kìlɔ̀ŋ ki aɗyoo ki pisɛɛ tì rì ìkum wu wu ri wù nyamɛn ɓi dɛm ìdɛŋ. I ŋwaà ghɛɛ wɔ à konàg tì wɔ kì nyamì, fɔɔnnɛ à ɓiì woògh kìnyàà à kɛ̀n à kàɓkì ɓyom ɓii ɓicem, à ki làg dɛm inɛ̀n.
Kìlɔ̀ŋ ki aɗyoo ki pisɛɛ tì rì ǹkìì-dùne ànɛ a kaakaa ticaka ti syeesyee. 
I à tanɛɛ fìcaka fi fi ri fì kɛŋɛn lɛɛ̀gwey, à kɛ̀n kì kàɓkii ɓyom ɓii ɓìcèm, à làg fyɔ.
Kìlɔ̀ŋ ki aɗyoo ki ri tì fɛlɛ yɛ̀ɛ dam ìnɛ ɓɛ piigh ɓi rìɓày, ì koŋìì ɓìzɛn mɛ̀kuu lɛ mɛ̀kuu. 
I dam ìnɛ̀n ì mɛ ron, ɓɛ syoŋ yì yɔ̀ a cɛɗ ɓɛ kɔrì min ɓi rìɓɔ̀ngì ɗi ɓìzɛn ɓi syeesyee di ɓɛɛ foŋfoŋ ɓyɔ ɓi ɓìkàɗ, ɓɛ mag ɓi ɓeɓtakɛn. 
Fɔlɔɔ nnɛ ki ɓaa gɛ ɓi rìlèg ɗi zi; ɓum ɓɛ titom ɓɛ yùu gɛ kì ghasii ɓìɓeɓtàg ɓi ɓum rì ɓum ɓɛ saaɗ; 
ɓɛ pig ɓìɓeɓtàg ɓì ɓum ɓiǹ ɓi kìgɛ̀ŋ ki ɗuu jàŋ inɛ ɓɛ reèrèèdɛɛ gɛ di ɓɛɛ̀ ŋàaŋaàdì min.
Nni Yeesus à tɔkà ɓɔ lɛ: Ɓì woogh ɓìɓan ɓiǹ ɓìcèm? Ɓɔɔ pɛɛ̀zì nyi lɛ: Ɛ̀ɛ̀ tì woogh. 
Nni à kpaaghà ɓɔ lɛ: Kìɓan kiǹ kɛɛ̀ki ǹɗèsì-ɓìdɔ̀gsɛna bimiɗ ànɛ à mɛ yilag ɓiɓan ɓi ɓi kìlɔ̀ŋ ki aɗyoo, à rì fɛlɛ yɛ̀ɛ ŋwaàmɛɛ, ànɛ à ti à sɔ̀ŋɗag yì ɓɛ̀nyɔɔnyɔn ɓɛ ɓyom, rì tìɗyàɓ ti ɓyom, ɓi jàŋ inɛ ìkum wii wu ri wu nyamɛn.
Yɛ̀ɛ Yeesus à lègsìghà ɓɔ kì tekii dàɗkì yiǹ, nni à pɛ̀sɛ̀ngà wɔɔ. 
À kɛ̀ngà ɓi kìlɔ̀ŋ kii à ki tumɛn ɓum rìrèèrèsàg ɓi naa yaa yi bɔ̀ŋzɛ̀n; rìrèsì ɗii ɗi kìghà lɛ ɓum ɓɛɛ kuùghrag, ɓɛ ki tɔɔghtɔɔ̀ghrɛ̀n lɛ: Ɗyomzɛ̀n ɗi, rì ìtèɗ wu kìkiyɛn dàm miì, ɓi riì nyi fe? 
Àa man à kaminɗà yɛɛ ri lɛ? Jɛɛ à yin ɗii lɛ Marii? Ɓɛ̀geni mii lɛ: Zyag rì Yoosɛɓ rì Simɔn rì Zyuudɛ? 
Ɓɛ̀geni ɓii ɓɛ ɓɛ̀yiɓ ɓɛ yin fɛ rì ɓìsi? Nni fe nnɛ nyii riì min ri ɓìɓan ɓi ɓìcèm?
A ɓaghà com ki kɛɛ kɛɓti ɓɔ fìɓàg; fɔɔnnɛ Yeesus à kpaaghà ɓɔ lɛ: Ɓɛɛ̀ sɛɛtag lɔŋ ǹkpaŋzì-ɓìɓan lɛ, rì ɓi kìlɔ̀ŋ kii, rì ɓi naa yìì i ɓum. 
Yeesus à kìghà ɓi dàm wɔɔ lɛɛ̀gwey, lɛ ɓumɓɛ̀n ɓɛ ɓaghà kɛ̀ɛ̀ rìgherɛ̀n.
Ɓi cààmɛ̀n kiǹ, Eroodɛ ànɛ à ɓaghà gɔmìnà a Galile à wokà di ɓɛɛ ɓùŋɓuŋ Yeesus, à ki kpaa ɓɛ̀kìì-ɓìsay ɓii lɛ: 
Zyaŋ Bàɓtis yɛɛ ri, à ghèmɓɛɛ yì a nyɔ̀ɛ̀y, fɔlɔɔ nnɛ à rì miì rì ìtèɗ wu kìkiyɛn dàm.
Lɛ Eroodɛ à reɓsìghà lɛ ɓɛɛ ɓaǹ Zyaŋ ɓɛ kaŋ̀ bɛn ri mɛ̀sɛ̀ŋi ɓɛ pìg ɓi naà-zày ɓisuu kiɓan ki Eroɗyaadɛ à gili Filiɓ à gèni wìì. 
Lɛ Zyaŋ à kpaakpààghà Eroodɛ lɛ: Kighɛɛ̀sɛɛ ɓi lɛ ù teɗ Eroɗyaadɛ lɛ a ɓa giɓ wɔɔ̀. 
Ki kɔ̀nkɔ̀ngà Eroodɛ lɛ a wey Zyaŋ kìɓan kifog à rirìsìghà gwìy ì ɓum, lɛ ɓum ɓɛ gherɛ̀ngà lɛ Zyaŋ à rì ǹkpaŋzì-ɓìɓan. 
Wɔ̀lɛ, ɓi kìsɔ̀g ki gòn i rìyalɛ̀n ɗi Eroodɛ, gɔ̀n ì Eroɗyaadɛ ì ɗyengà rìdɛlì ɓi mis mɛ ɓumɓɛ à reŋɗɛ̀ngà ɓi kìsɔ̀g kiǹ, ki rɔɔ Eroodɛ 
lèg ànɛ lɛ, à kànɛ̀ngà bɛ̀ɗ lɛ nyii ri ɓiì faà mutyàà gɔ̀n ànɛn com kìcèm ki à tɔɔgh nyì. 
Yɛ̀ɛ jɛɛ gɔ̀n ìnɛn à reɓsàkà yɔ̀ nnɛ ì kpaaghà Eroodɛ lɛ: Kɛɛ̀ kɔ̀nkɔn mɛ lɛ, u fa mɛ̀ ǹto wu Zyaŋ Bàɓtis lɔŋ fɛ ɓi taasà. 
Rìfòm ɗi wokà bim, kìɓan kifog ɗi tɔg lɛ ɓɛɛ fa gɔ̀n ìnɛn ǹto wu Zyaŋ, ɓisuulɛ ɗi ɓaghà di ɗi mɛ kànɛn bɛ̀ɗ, rì ɓisuu ɓumɓɛ ɗi reŋìghà ɓɛǹ; 
ɗi rom min lɛ, ɓɛɛ kɛǹ kì reni Zyaŋ ǹto ɓi naà-zày. 
Fɔɔnnɛ ɓɛ yughày rì ǹto wu Zyaŋ ɓi taasà, ɓɛ fa rì gɔ̀n ìnɛn, yɔ̀ɔ̀ kɛ̀n kì faà rì jɛɛ. 
Ɓɛ̀yilàg ɓɛ Zyaŋ ɓɛ yughà kì terì kìloŋ kii, ɓɛ ɓom̀; ɓɛ ki kɛ̀n ki kpaà Yeesus ɓɔlɛ ànɛ̀n.
Yɛ̀ɛ Yeesus à wokà ɓɔlɛ ànɛ̀n, à pɛ̀sɛ̀n ɓi jàŋ inɛ̀n ɓi kìkɔm, à kɛ̀n kìpàs ɓi kìlɛŋ ki jàŋ. Yɛ̀ɛ ɓum ɓɛ wokà fɔlɔɔ, ɓɛ pɛɛ̀pɛ̀sɛ̀n yì ɓi bàn, ɓɛ nɔɔ̀tàg nyi wɔɔ ri mɛ̀kòò. 
Yɛ̀ɛ à kpagày ɓi kìkɔm, à ghɛn coo gwìy ì ɓum, nyìighnyìg ì kì nyi rì ɓumɓɛ̀n, à ki wɔ̀ɔ̀zi ɓɛlɛnlɛm ɓɛ ɓɛ ɓaghà ɓi gwìy ìnɛn. 
Yɛ̀ɛ cɛŋkò ki kpagà, ɓɛ̀yilàg ɓii ɓɛ tyoŋdɛ̀n nyi a nyoo, ɓɛ kpaa nyi lɛ: Cààmɛ̀n ki mɛ cee, jàŋ inɛ ì ki ɓa kilɛŋ ki jàŋ, kali ɓumɓɛ lɛ, ɓɛɛ kɛǹ kì làagh ɓyom ɓi ɗiyɛn ɓi ɓìlɔ̀ŋ. 
Yeesus à ɓàg ɓɔ lɛ: Ki ghɛɓsii ɓì com lɛ ɓɛɛ ghaaghràg, mìniìɓɔmiɗ, faana ɓɔ ɓìɗilàg. 
Wɔ̀lɛ ɓɛ̀yilàg ɓɛ kpaa Yeesus lɛ: Tì rì lɔŋ fɛ lɛ, rì bìrɛs yitaǹ, rì ɓìzɛn ɓiɓɛɛ̀. 
Yeesus lɛ: Yùunay mɛ̀ fɛ rì ɓyom ɓìn. 
Fɔɔnnɛ à kpaaghà ɓum lɛ ɓɛɛ kɔri ɓi ɓyaaɓì; à teɗ min bìrɛs yi kitaǹ rì kìɓɛ̀ɛ̀rɛn ki ɓìzɛn, à ɓegsì mis aɗyoo, à fa Bɛ̀ll ɓìtògsɛ̀n, à ɓɛkì min bìrɛs, à fa rì ɓɛ̀yilàg, ɓɛ̀yilàg ɓɛ kaɓsì gwìy ìnɛn. 
Ɓum ɓɛ̀cèm ɓɛ ɗighà, ɓɛ wuràg, nni ɓɛ̀yilàg ɓɛ ɓadàkà lɛ rì ɓìɓɛghà ɓi bìrɛs rì ɓìzɛn, ɓɛ roòzì ɓìkàɗ ǹtɛ̀ɗ rì ɓiɓɛɛ̀. 
Ɓumɓɛ ɓɛ ɗìghà ɓyom ɓìn ɓɛ ɓaghà nunùg ɓum ɓɛ̀tɔɔsìm ɓɛtaǹ, kɔ̀ɔ ɓày ɓɛyìɓ rì ɓɔɓtì.
Ajɛ̀m ìnɛn Yeesus à kìghà lɛ ɓɛ̀yilàg ɓii ɓɛɛ teɗ kìkɔm, ɓɛɛ lolog cɛcɛɗ kimbog, cààmɛ̀n ki nyiì ka gheeghesɛ̀n ɓum lɛ ɓɛɛ sukì. 
Yɛ̀ɛ à ɓaghà di à mɛ ghesɛn ɓɔ, ɓɛ sukì nyii ɓɔg ɓi dòn aɗyoo lɛ a ɓɔŋzag wɔɔ kipàs, ìru wu fin di à rì lɔŋ wɔɔ cɛ̀ncii.
Kìkɔm ki ɓaghà di ki mɛ ràɓsɛn ri bèn ì rìɓày gàɓ, ɓikus ɓi riɓày ɓi yeèyèèsì kɔ, ɓisuulɛ bɛ̀ɓ ì susùkày ɓɔ ɓi nyòò. 
Di ɓyom ɓi duri ɓi tiì, nnɛ Yeesus à yùyùghày ɓɔ a nyoo, di a kɛ̀ɛ̀kɛɛ yi ɓi rìɓày aɗyòò. 
Nni yɛ̀ɛ ɓɛ ghɛngày nyi fɔlɔɔ di a kɛ̀ɛ̀kɛɛ yi ɓi mɛ̀nig, ɓɛ risì, ɓɛ tumɛ̀n rìkpaakpàà lɛ nyɔ̀ɛ̀y yɛ̀ɛ rì; ɓɛ rɔŋɗɔ̀ŋ ɓìkiŋ lɛ ìris wu ɓangà ɓɔ. 
Wɔ̀lɛ Yeesus à ghàs ɓɔ kì kalii lɛ: Kɔ̀riina lɛ fyòoog, mɛ̀ yɛɛ ri, kɛ̀ ɓi risi. 
Nni Pyɛɛri à ɓàkà nyi lɛ: Kan, i ki ri saaɗ lɛ, wɔ̀ yɛɛ ri, gherɛn lɛ, nkɛɛ̀ghiì ɓi mɛ̀nig, n-yu wɔ̀ a nyòò. 
Yeesus à ɓàg nyi lɛ: Yuiy! Pyɛɛri à kpaŋ ɓi kìkɔm, à tumɛ̀n rìkɛ̀ɛ̀ghì ɓi mɛ̀nig lɛ a kɛǹ yɛ̀ɛ Yeesus. 
Wɔ̀lɛ yɛ̀ɛ à ghɛngà lɛ bɛ̀ɓ yɛ̀ɛ fɛɛfɛɓsì rì ìtèɗ nnɛ à risìghà; yɛ̀ɛ à ghɛngà lɛ, à ti ɓiì sɛnsɛni ɓi mɛ̀nig lɛ fyɔ̀ɔ̀ɓ, à nyàm jɛ̀ɛ̀ aɗyoo lɛ: Kan, ghɛɓsi mɛ̀. 
Yeesus à ghàs ki nàmi càg, à ɓan nyi, à ki kpaa nyi lɛ: Wɔ̀ mum à maa rìgherɛ̀n lɛsàg ànɛ, wàa teri nyoey lɛ cɛ? 
Fɔɔnnɛ ɓɛ ɓɔkà ɓi kìkɔm, bɛ̀ɓ ì maarɛ̀n. 
Ɓumɓɛ ɓɛ ɓaghà ɓi kìkɔm ɓɛ ɓakà Yeesus mɛ̀ɗu asu ɓɛ kpaa nyi lɛ: Ù rì lɔŋ Man à Bɛ̀ll a tààkaà.
Fɔɔnnɛ ɓɛ ratɛ̀ngà kì syàa riɓày ɓɛ kɛǹ kì kpaŋì ɓi kìlɔ̀ŋ ki lɛ Zyenezarɛt. 
Ɓum ɓɛ wɔɔ ɓɛ remìghà Yeesus, ɓɛ pɛsì ɓum, ɓɛ romgì ɓi ɓɛ̀kòdò ɓɛ wɔɔ jàŋbog, fɔɔnnɛ ɓɛ yughày nyi rì ɓɛ̀roroɓ ɓɛ wɔɔ mɛ̀kuu mɛ̀cèm. 
Ɓɛ ɓɔ̀ŋzàkà nyi lɛ, a gherɛn lɛ, ɓɛɛ kom̀ nsoò rìkeɓ ɗii ɗi kilàà; nni ɓum ɓɛ̀cèm ɓɛ ɓɛ komgà rìkeɓ ɗii ɗi kilàà, ɓɛ wɔ̀ngàkà.
Nni Ɓɛ̀fàrìzyɛŋ rì ɓɛ̀rèsàg-ɓìdɔ̀gsɛna ɓɛ pɛsɛ̀ngày a Yorisalɛm ɓɛ yu yɛ̀ɛ Yeesus ɓɛ kpaa nyi lɛ: 
Ɓisuucɛ nnɛ ɓɛ̀yilàg ɓɔɔ ɓɛ ti ɓɛ̀ kɛɛ̀ nɔ̀ɔ̀ti ɓìsyɔ̀ɔ̀ ɓi ɓumɓɛ abɛ̀y; lɛ ɓɛ ti ɓɛ̀ kɛɛ̀ sòò ɓyàg di ɓɛ ti ɓiì ɗiì ɓìɗilàg? 
Nni à ɓàkà ɓɔ lɛ: Mìni yòg? Ɓì ti kɛ̀ ɓi yooyogsàg ɓìdɔ̀gsɛna ɓi Bɛ̀ll lɛ ɓi nɔ̀ɔnɔɔ̀tì lɔŋ ɓisyɔ̀ɔ̀ ɓin? 
Lɛ Bɛ̀ll a kalag lɛ: Nyaasi soŋi ɓɛɛ̀ gaa, nni ŋwaànɛ à rì ɓiì cɛ̀mi seŋi nsoò lɛ jɛɛ, à ghɛ̀ɛ̀sɛɛ lɛ ɓɛ wey nyi. 
Kìɓan kifog mìnii ti ɓì kpaaghì lɛ: I ŋwaà kalii seŋi, nsoò lɛ jɛɛ lɛ, gàɓ ì com ìnɛ màa rì lɛ ǹghɛɓsì wɔ̀ rì yɔ̀, yɛɛ̀nnɛ ǹghɛ̀ɛ̀sɛɛ kì ɓɔgsii Bɛ̀ll miì, kɛ̀ kɛɛ̀ ɓa ti nyi kìɓan ki ǹkaŋdɛ̀n lɛ a nyaàsi seŋi nsoò lɛ jɛɛ. 
Rìkì ɗiǹ ɗi resii lɛ, ɓì ti ɓì tùùzàg jɛ̀ɛ̀ ì Bɛ̀ll lɛ ɓi nɔɔ̀ti ɓìsyɔ̀ɔ̀ ɓin. 
Mìni ɓum ɓɛ fyɛɛ̀fyɛɛ̀ ɓi ŋwɔm ìghèy ɓi ɗùm, Ezayii à konàkà lɔŋ ki rèsii kiɓan kin, yɛ̀ɛ à kpaaghà lɛ:
Kìlɔ̀ŋ ki kɛɛ̀ ɓɔɔɓɔgsì mɛ̀ ɓi ɓɛ̀ɓeeɓee ɓɛ ŋwɔ̀m, kìɓan kìfog mɛ̀rem maa mɛ ɓa mɛ̀ fìràɓ lɛɛ̀gwey. 
Rìɓɔgsì ɗi ɓɛɛ̀ ɓɔɔɓɔgsì mɛ̀, ɗi ri kɛ̀ɛ̀ ìsu, ɓisuulɛ dɔgtɛ̀n yi ɓɛɛ̀ rèresi ɓum, yi ri lɔŋ ɓisyɔ̀ɔ̀ ɓi ɓum. 
Yeesus à reŋìghà gwìy ì ɓum lɛ yɛ̀ɛ yu nyi a nyòò, à kpaa yɔ̀ lɛ: 
Ramina mɛ̀reè, ɓi wog; àa com ki ki kɛɛ̀ mum ɓi ŋwɔm kɛɛ ri lɛ ki foŋ nyi kìsyeg ɓi nyoo, lɔŋ jɛ̀ɛ̀ ìnɛ ì kpaŋiì nyi ɓi ŋwɔm yɛ̀ɛri lɛ ì foŋ nyi kìsyeg ɓi nyòò.
Fɔɔnnɛ ɓɛ̀yilàg ɓii ɓɛ yughà nyi jàŋbog, ɓɛ kpaa nyi lɛ: Ù yii ɓi lɛ kìɓan ki ù kpaa yì kiǹ ki kɛɓtii Ɓɛ̀fàrìzyɛŋ fìɓàg yɛ̀ɛ ɓaa woogh kɔ? 
Yeesus à ɓàg lɛ: Ɓɛ rì ɓiì rùɓi kite kicèm ki Seŋi wɛ̀m ànɛ à rì aɗyoo à ɓɛ̀là ɓi. 
Càrina ɓɔ; ɓɛ ri ɓɛ̀ɗyaŋɗyàŋ ɓɛ ɓɛɛ̀ ɓanɓan ɓɛro ɓɛ̀ɗyaŋɗyàŋ ɓi kìgeŋ; i ɗyaŋɗyàŋ à ɓanɓani roɗyaŋɗyàŋ ɓi kìgeŋ ɓɛ ri ɓiì kpìi ɓi rìɓee ɓɛsɛ̀ɛ̀ ɓɛ̀cèm.
Nni Pyɛɛri à pɛ̀sìghà jɛ̀ɛ̀ à kpaa Yeesus lɛ: Rèsi ɓìsi yɛ̀ɛ dàɗkì ìnɛn, ìrì azi. 
Yeesus à kpaa nyi lɛ: Mìnii ri girig kɛ̀ɛ̀ ɗyomzɛ̀n? 
Ɓi woogh ɓi lɛ i com ki ɗiŋii mum ɓi ŋwɔm, ki kɛǹ ɓi ɗùm, ki ki kpaŋ ɓi dan? 
Wɔ̀lɛ com ki ki kpaŋiì ɓi ŋwɔm wu mum, ki pɛsɛɛ yì nyi ɓi ǹɗem, com kiǹ kɛɛ ti ki fogì mum kìsyeg ɓi nyòò. 
Ɓisuulɛ, ɓìɓeɓtàg ɓi mɛyitì, ri fèg à rìwey ɗi mum, rì tìsɔ̀mɔ̀g, rì cɛɓ ki sààsaa, ri wii, rì rìsasààgh ɗi ɓum ɓìɓan ɓi nyoo, rì tìfena ti Bɛ̀ll, ɓi ti ɓi pɛsàg yì ɓi nɗem wu mum. 
Ɓyom ɓi ɓyɛɛ̀ foŋfoŋ mum kìsyeg ɓi nyoo ɓyɛɛ ri lɔ̀ɔ̀; wɔ̀lɛ rìɗi ɗi mum a ɗii ɓìɗilàg kɛ̀ɛ sòò ɓyàg, ɗi yin nyi ɓiì foŋfoŋi kisyeg ɓi nyòò.
Yeesus à pɛ̀sɛ̀ngà ɓi jàŋ inɛ̀n, à kɛ̀n ɓi kìlànà ki zi ki jàŋbog ri bàn yi lɛ, rì Tiir rì Sidɔŋ. 
Fɔɔnnɛ giɓ adɛŋ ànɛ a Kanaaŋ ànɛ ɓi kòdò ànɛn, à yughày, à kpaa Yeesus jɛ̀ɛ̀ aɗyoo lɛ: Kan, wogha mɛ̀ nyìighnyìg, wɔ̀ Man à Davit; kìɓeɓtàg ki nghay kɛɛ̀ yeeyeèsì gɔ̀n yɛ̀m rì ìtèɗ. 
Wɔ̀lɛ Yeesus à mìnɛ̀n giɓ anɛ̀n; ɓɛ̀yilàg ɓii ɓɛ tyoŋdɛ̀n nyi a nyoo, ɓɛ kpaa nyi lɛ: Nàɓa giɓ anɛ, ɓisuulɛ a nɔ̀ɔnɔɔ̀tìì ɓìsi ajɛ̀m rì kìyoòyòò. 
Yeesus à ɓàg lɛ: A ɓɔni jɔ̀ɔ̀ ɓɛ Isirayɛl ɓɛ ɓɛ ɗimgà ɓɔ rì ɓɔ, nnɛ ɓɛ romgày mɛ̀. 
Kìɓan kìfog giɓ anɛ̀n à yùghà nyi kì ɓaàgh mɛ̀ɗu asu di a kpaakpaa lɛ: Kan, yu ɓà mɛ kì ghɛɓsii. 
Yeesus à ɓàg lɛ: Ki rɔɔtɛɛ ɓi lɛ, ŋwaa teɗ ɓìɗilàg ɓi ɓɔɓti, a fa ɓyɔ rì ɓɔni bu. 
Giɓ anɛ̀n à kpaa lɛ: Ki ri lɔŋ fɔlɔɔ Kan, wɔ̀lɛ ɓɔni bu ɓɛ ti ɓɛ ɗilàg bubùɓ yi yɛɛ̀ rààraa a teɓèrè à ɓum ɓaa zi. 
Fɔɔnnɛ Yeesus à kpaaghà min giɓ anɛ̀n lɛ: Wɔ̀ giɓ anɛ, rìgherɛ̀n ɗyɔɔ ɗi teghɛɛ lɛɛ̀gwey, nni kɛɛ kilɛn lɔŋ yɛ̀ɛ rìkɔ̀n ɗyɔɔ ɗi ri. Ɓi cààmɛ̀n kɔm̀ kiǹ gɔ̀n yìì i ghàskà kì wɔ̀ni.
Nni Yeesus à pɛ̀sɛ̀ngà ɓi jàŋ inɛ̀n, à nàrì bèn ì rìɓày ànɛ a Galile, à ɓɔg ɓi dòn aɗyoo, à kɔ̀rì ɓi zi. 
Fɔɔnnɛ ɓìtuu ɓi ɓum ɓi yughày nyi a nyoo, lɛ rì ɓɛ̀lɛnlɛ̀m, rì ɓɛ̀ɗyaŋɗyàŋ, rì ɓɛ̀mùm-mùm, rì ɓìsɛkɛ̀rɛ̀, rì ɓɛ̀roroɓ ɓɛdɛŋ lɛɛ̀gwey; ɓɛ foŋ nyi ɓumɓɛ̀n asu, à ki wɔ̀ɔ̀zag ɓɔ. 
Gwìy ì ɓum ìnɛ̀n ì kuuràkà lɛɛ̀gwey yɛ̀ɛ ɓɛ ghɛngà di ki ti lɛ, ɓɛ̀mùm-mùm ɓɛ totòg, ɓìsɛkɛ̀rɛ̀ ɓi wɔnwɔ̀n ɓɛ̀lɛnlɛm ɓɛ kɛɛ̀kɛ̀ɛ̀ mɛ̀rɛy, ɓɛ̀ɗyaŋɗyàŋ ɓɛ ghɛɛ̀ghɛ̀nɛ̀n. Nni ɓɛ tumɛ̀ngà rìkeèkèmzì ɗi Bɛ̀ll à Isirayɛl.
Nni Yeesus à reŋighà ɓɛ̀yilàg ɓii, à kpaa ɓɔ lɛ: Nyìighnyìg ì kìi mɛ̀ rì gwìy ì ɓum ìnɛ, ɓisuulɛ mɛ̀ru mɛɛ ti lɛ mɛraa, yɛ̀ɛ ɓɛ rì fɛ rì mɛ̀. Kɛ̀ɛ̀ com ki lɛ ɓɛɛ ɗi. Ki kɔni ɓi mɛ lɛ ncaɗ ɓɔ lɛ ɓɛɛ kɛǹ zày, lɛ àdɛŋ à rì ɓiì ki kpìi ɓi bee. 
Ɓɛ̀yilàg ɓɛ kpaa Yeesus lɛ: Lannɛ tì rì lɛ tì kì lɛ ti tanɛn bìrɛs fɛ, ɓi kìlɛŋ ki jàŋ ki, lèg ànɛ gɛmum ànɛ à tèghɛɛ ànɛ, à rì lɛ à ɗi à wurì? 
Yeesus à tɔg ɓɔ lɛ: Ɓì rì foo ri bìrɛs yaŋ? Ɓɛ ɓàg nyi lɛ: Ɓìrɛs taàɓɛ̀ɛ̀ rì ɓɔɔ ɓìzɛn. 
Yeesus à kalì min gwìy ìnɛ̀n lɛ yɛ̀ɛ kɔri ɓi zi. 
Fɔɔnnɛ à tekà bìrɛs yi kìtaàɓɛ̀ɛ̀, rì ɓìzɛn ɓìn, à fa Bɛ̀ll ɓìtògsɛ̀n, à ɓɛkì yɔ, à fa rì ɓɛ̀yilàg ɓii, ɓɛ̀yilàg ɓɛ kaɓsì yɔ rì gwìy ì ɓum ìnɛ̀n. 
Ɓum ɓɛ̀cèm ɓɛ ɗighà ɓɛ wuràg, fɔɔnnɛ ɓɛ tɛkà ɓìɓɛghà ɓi ɓi rɔ̀ɓtàkà ɓi ɓìkàɗ taàɓɛ̀ɛ̀ lɛ pisa. 
Ɓumɓɛ ɓɛ ɗighà ɓyom ɓìn, ɓɛ ɓaghà ɓum ɓɛ̀tɔɔsìm ɓɛnin, kɔ̀ɔ ɓày lɛ rì ɓɛ̀yiɓ rì ɓɔɓtì.
Yɛ̀ɛ Yeesus à ghesɛ̀ngà ɓum lɛ ɓɛɛ suki, fɔɔnnɛ nyii ɓɔkà ɓi kìkɔ̀m, à kɛ̀n ɓi kìlànà ki zi ki a Magadaŋ.
Ɓɛ̀fàrìzyɛŋ rì Ɓɛ̀sàdùsyɛŋ ɓɛ yughày yɛ̀ɛ Yeesus lɛ ɓɛɛ feèghrɛn nyi. Fɔɔnnɛ ɓɛ tɔkà nyi lɛ, a ki dàm ìnɛ yɛ̀ɛ resi ɓɔ lɛ ìtèɗ wii wu riì yɛ̀ɛ Bɛ̀ll. 
Nni à ɓàkà ɓɔ lɛ: Ɓì rì làg lɛ, i cɛŋkò ki kpaŋi ɓì kpaa lɛ, ɗyoo ɗi ɓiì rɔɔtɛɛ, lɛ ɗi ri lɛ bɔŋbɔ̀rɔɔŋ. 
Yɛ̀ɛ duri i rì ɓiì tanì, ɓì kpaa lɛ, bwey ì ɓiì nɔɔ̀ gɛɛ̀nɛ, ɓisuulɛ, ɗyoo ɗi ri rìɓàŋ ɗyɔ tì birìm; ɓì yii rìrèmì ɗi riɓa ɗi yɛ̀ɛ ɗyoo ɗi ri ɓi mis, kìɓan kifog, kɛ̀ ɓi yi rirèmì ɗi ɓirèmzɛnà ɓi ɓi ɓyààmɛ̀n ɓi. 
Gbàà ì ɓum ì gɛɛ̀nɛ ìnɛ ì rì lɛ yɔ̀ ɓìɓeɓtàg ɓi ɓum, ì ki keesi tisɔ̀mɔ̀g, yɛɛ̀ tɔtɔg kìrèmzɛnà; ɓaa rèsi ɓi yɔ̀ kìrèmzɛnà kidɛŋ, i ki yin lɛ, ki Zyonas. Fɔɔnnɛ à càɗkà ɓɔ, à ghaàgh.
Yɛ̀ɛ ɓɛ syaàsyààghà cɛcɛɗ ki riɓày, ɓɛ̀yilàg ɓɛ ɗimzɛ̀ngà rìteɗ ɗi bìrɛs. 
Yeesus a kpaa ɓɔ lɛ: Konaaghna syeesyee à rìkonàg rì nwìɗ a Ɓɛ̀fàrìzyɛŋ rì à Ɓɛ̀sàdùsyɛŋ. 
Nni ɓɛ̀yilàg ɓɛ fefèkà ɓi mɛ̀rem maa lɛ: Ɓaà yi ɓi à kpaa fɔlɔɔ lɛ yɛ̀ɛ tyàa teriì ɓi bìrɛs. 
Yeesus à yighà com ki ɓɛ fefèkà kiǹ, nni à kpaaghà lɛ: Ɓisuucɛ nnɛ ɓi fèfeg ɓi mɛ̀rem min lɛ, yɛ̀ɛ ɓyàa teriì ɓi bìrɛs innɛ ǹkpaa fɔlɔɔ, mìni ɓum ɓɛ maa rìgherɛ̀n lɛsàg ɓɛ? 
Yɛɛ lɔɔ lɛ ɓì ka konag ɓi ki woògh? Ɓi yitii tì ɓi kitaǹ ki bìrɛs ki ɓum ɓɛ̀tɔɔsìm ɓɛtaǹ ɓɛ nɗii, rì bàlì ì ɓìkàɗ ɓi bìrɛs ɓi ɓìi ǹtɛ̀ɛgh di ì mɛ rɔ̀ɓtàg? 
Nsoò lɛ kìtaàɓɛ̀ɛ̀ ki bìrɛs ki ɓum ɓɛ̀tɔɔsìm ɓɛnin ɓɛ nɗii, rì bàlì ì ɓìkàɗ ɓi ɓìi ǹtɛ̀ɛgh di ì mɛ rɔ̀ɓtàg? 
Nni lannɛ ɓì woogh ɓi lɛ, àa kìɓan ki bìrɛs kɛɛ̀ki màa kpaà? Konaaghna rì nwìɗ a Ɓɛ̀fàrìzyɛŋ rì Ɓɛ̀sàdùsyɛŋ. 
Nni ɓɛ̀yilàg ɓɛ wokà min lɛ, àa nwìɗ anɛ ɓɛɛ̀ fogi ɓi bìrɛs lɛ yɛ̀ɛ nurɛn innɛ a kalàg lɛ ɓɛɛ konag rì nyi, lɔŋ dɔgtɛ̀n ìnɛ Ɓɛ̀fàrìzyɛŋ rì Ɓɛ̀sàdùsyɛŋ ɓɛɛ̀ rèrèsì yɛɛ̀nɛ a kalag lɛ ɓɛɛ konag rì yɔ̀.
Yɛ̀ɛ Yeesus à kpagà ɓi kòdò ànɛ à ɓaghà jàŋbog rì bàn ì Sezare ìnɛ a Filiɓ, nni à tɔkà ɓɛ̀yilàg ɓii lɛ: Ɓum ɓɛɛ̀ kpaaghi ɓaà lɛ, mɛ̀ Man à mum mɛ̀ ǹɗì ghɛn? 
Ɓɛ̀yilàg ɓɛ ɓakà lɛ: Ɓum ɓɛdɛŋ ɓɛɛ̀ kpaaghi lɛ, ù rì Zyaŋ Bàɓtis, ɓɛmbog lɛ, Eli, ɓɛdɛŋ tì lɛ, Zyeremii nsoò lɛ ǹkpaŋzì-ɓìɓan adɛŋ. 
Yeesus à tɔg ɓɔ lɛ: Mìni yòg? Ɓi kalag lɛ mɛ̀ nɗi ghɛn? 
Simɔn Pyɛɛri à ɓàg lɛ: U rì Kiris, Man à Bɛ̀ll ànɛ à rì cem. 
Nni Yeesus à teɗtìghà jɛ̀ɛ̀, a kpaa nyi lɛ: Wɔ̀ Simɔn, man à Zyonas, ù rì m̀màŋɛn, ɓisuulɛ, àa mum à mɛ̀mùù rì bwaɓ yɛɛ resii wɔ̀ kìɓan kiǹ, lɔŋ Seŋi wɛ̀m ànɛ à rì ɓi ɗyoo ɓi ɗùm nnyɛɛ resii wɔ̀ kɔ. 
Nni mɛ̀ ǹkalii wɔ̀ lɛ, ù rì gɔ̀g, nni mɛ̀ m̀ɓiì toŋì kìseŋi kɛ̀m ɓi gɔ̀g ìnɛ̀n aɗyòò. Fɔɔnnɛ ìtèɗ wu riwù waa ɓa ɓi ri bee ì ǹkìyɛn com ɗì kìseŋi kìn. 
Nɗì wɔ̀ ɓiì faà tìɗìɓà ti ɓi kìlɔ̀ŋ ki aɗyòò, fɔɔnnɛ com ki ù kàŋi fɛ ɓi ziinɛ, kɛɛ̀ki ɓɛ ri kàŋ aɗyòò, ki ù fumii fɛ ɓi ziinɛ, kɛɛ̀ki ɓɛ ri fùmi aɗyòò. 
Nni à rɔ̀gsɛ̀ngà min ɓɛyilàg syeesyee à rìrɔ̀gsɛ̀n lɛ ɓɛ̀ kɛɛ̀ kali ŋwaàdɛŋ lɛ nyii ri Kiris.
Ɓi cààmɛ̀n kiǹ innɛ Yeesus à tumɛ̀ngà rìkakàlì ɗi ɓɛyilàg ɓii lɛ: Ki ghɛɛ̀sɛɛ lɛ, a kɛǹ a Yorisalɛm, a ghɛǹ mɛ̀tɔɓ lɛɛ̀gwey, ɓi ɓyàg ɓi ɓɛsɛ̀ɛ̀mɛn ɓɛ kilɔ̀ŋ, rì ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna. Ɓɛ ri wey nyi, à ki ghèmɓɛn ɓi ŋwos a kìraa. 
Fɔɔnnɛ Pyɛɛri à tekà nyi a dwìɗ à tumɛ̀n nyi rìreɓ di a kpaakpaa lɛ: Kan, Bɛ̀ll àa gherɛn ɓi; com kidɛŋ yɛ̀ɛ kiǹ kaa kì ɓi wɔ. 
Kìɓan kifog Yeesus à lɔ̀ɔ̀ghrɛ̀ngày à kpaa Pyɛɛri lɛ: Pɛ̀sɛn mɛ̀ ajɛ̀m Satàn, u kìki lɛ, u kɛɓti mɛ̀ fìɓàg, ɓisuulɛ mɛ̀yitì mɔɔ mɛ yin mɛyitì mɛ Bɛ̀ll, mɛ ri lɔŋ mɛyitì mɛ ɓum.
Fɔɔnnɛ Yeesus à kpaaghà ɓɛ̀yilàg ɓii lɛ: I ki kɔ̀ni mum lɛ a nɔɔ̀ti mɛ̀, à ghɛ̀ɛ̀sɛɛ kì roòzɛɛ nyimiɗ, à tɛ̀g kɔrɔs wìì, à ki nɔ̀ɔ̀ti mɛ. 
Mum ǹcèm ànɛ à ɓiì kɔ̀ni lɛ a kamɛn rì cɛɓ kii, a rì kɔ ɓiì ɗimzii; wɔ̀lɛ ŋwaànɛ à ɓiì ɗimzii cɛɓ kii lɛ mɛ̀, nnyɛɛ ri kɔ ɓiì tanɛɛ ti. 
Nni ki ghɛɓsii mum cɛ lɛ a fɔǹ ziinɛ bimiɗ, di à ɗimzii cɛɓ kii? Cɛ ŋwaà rì lɛ à làg cɛɓ kii ri kɔ? 
Lɛ Man à mum à ɓiì yùu ɓi rìkem ɗi Seŋi rì ɓum ɓii ɓɛ titom, nni fɔɔnnɛ à ɓiì lèɓi mum ǹcèm lɔŋ yɛ̀ɛ rìkì ɗii ɗi ri. 
Ǹkalii mìni ɓi saaɗ lɛ, ɓum ɓɛdɛŋ ɓi ɓumɓɛ ɓɛ ri fɛ, ɓaa cuu ɓi, di ɓɛ ka ghɛn ɓi yɛ̀ɛ Man à mum a yùyuiy ɓi rìlàmì ɗii.
Ajɛ̀m ì mɛ̀ru taàfog, Yeesus à tekà lɛ rì Pyɛɛri, rì Zyaag rì Zyaaŋ à geni à kɛ̀n ɗì ɓɔ kìpàs ɓi coo dòn aɗyòò. 
À lɔ̀ɔ̀ghrɛ̀ngà ɓɔ ɓi mis dɛŋ, ìsu wii wu lonlòm yɛ̀ɛ ŋwos, ɓìlàà ɓii ɓi pupùɓ lɛ syàŋ-syàŋ yɛ̀ɛ kìtɛɛtɛn. 
Ɓɛ̀yilàg ɓɛ ghɛn di Moyis rì Eli ɓɛ ti ɓiì tòtoogh rì nyi. 
Nni Pyɛɛri à pɛ̀sìghà jɛ̀ɛ̀ à kpaa Yeesus lɛ: Kan, ki ri kìrɔɔ di, tì kɔ̀rii fɛ; i ki kɔni wɔ̀, ǹɗì ɓiì toŋì ɓìlaa fɛ ɓiraa lɛ kìfog ɓisu wɔɔ, kìfog ɓisuu Moyis, kìfog ɓisuu Eli. 
Yɛ̀ɛ Pyɛɛri à ɓaghà di a ka tòtog fɔlɔɔ nni coo kikwìɗ ki lònlomɛn ki sìgtɛ̀ngà ɓɔ. Fɔɔnnɛ jɛ̀ɛ̀ ì tòòghrɛ̀ngày ɓi kìkwìɗ kiǹ, ì kpaa lɛ: Roànɛ à rì Man wɛm̀ à nɗem , ɓi nyi innɛ ǹfogà ǹkɔ̀nɛ̀n wɛ̀m bimiɗ, wooghna nyi.
Yɛ̀ɛ ɓɛ̀yilàg ɓɛ wokà fɔlɔɔ, ɓɛ kpìlàg ɓi zi guɓùg, ɓɛ ruusì mɛ̀su ɓi zi, lɛ ìris wu ɓangà ɓɔ rì ìtèɗ. 
Nni Yeesus à tyòŋdɛ̀ngày ɓɔ a nyoo, à ǹyɛ̀ŋ ɓɔ, à kpaa lɛ: Pɛ̀sɛɛna aɗyòò, kɛ̀ ɓi risi. 
Fɔɔnnɛ ɓɛ pɛsìghà mɛ̀su aɗyòò, ɓɛ ghɛn lɔŋ Yeesus cɛ̀ncii.
Nni yɛ̀ɛ ɓɛ sɛnsɛ̀ngày dòn, Yeesus à rɔ̀gsɛ̀n ɓɔ lɛ: Kɛ ɓi fèg ki kpaa ŋwaàdɛŋ kìɓan ki ɓì ghɛɛ kìn à kpaŋ lɔŋ yɛ̀ɛ Man à mum à ri ghèmɓɛn yi a ɓìloŋ. 
Ɓɛ̀yilàg ɓɛ tɔkà nyi ǹtɔɔ̀tɔɔgh lɛ: Ɓisuucɛ nnɛ ɓɛ̀rèsàg-ɓìdɔ̀gsɛna ɓɛɛ kalag min lɛ, Eli à ka ghɛ̀ɛ̀sɛɛ yì kì yùu? 
Yeesus à ɓàg ɓɔ lɛ: Ki ri lɔŋ saaɗ lɛ Eli à rì ɓiì yùu lɛ a pɛɛ̀zi kì rɛsaagh ɓiɓan ɓìcèm ɓi mɛ̀kɔ̀ɔ̀. 
Kìɓan kifog, ǹkalii mìni lɛ, Eli à yùghà wɔ̀lɛ ɓum ɓɛ yitìghà ɓì nyi, fɔɔnnɛ ɓɛ kighà rì nyi yɛ̀ɛ ki kɔngà ɓɔ. 
Nni ɓɛ̀yilàg ɓɛ yighà min lɛ, kìɓan ki Zyaŋ Bàɓtis kɛɛ̀ki à kpaaghà ɓɔ.
Yɛ̀ɛ ɓɛ kpagà jàŋbog rì gwìy ì ɓum, ŋwaàdɛŋ à yù kì kpìi Yeesus asu, rì mɛ̀ɗu, à kpaa lɛ: 
Kan, wogha man wɛm̀ nyìighnyìg, a roròɓ kitìs, ki ki yeeyeèsì nyi lɛɛ̀gwey; à ti à kpìlàg ɓi ɗuu, nsoò lɛ ɓi mɛ̀nig. 
Màa yùu yì rì nyi a ɓɛ̀yilàg ɓɔɔ, nni àa yaagh ɓɔ rìwɔ̀ɔ̀zì. 
Yeesus à ɓàg lɛ: Mìni ɓumɓɛ, ɓì rì lɛ, mìni kɛ̀ɛ̀ rìgherɛ̀n, mìni ɓìɗyoŋi ɓi ɓum; ǹɗi ɓiì kɔ̀rii ǹɗaŋ ri mìni, ǹki cenɛn mìni ǹkpaŋ fin? Yùunay mɛ̀ fɛ rì mutyàànɛn. 
Nni Yeesus à fwààdɛ̀ngà kìɓeɓtàg ki nghay, ki kpaŋ ɓi mutyàànɛ̀n, à ghàs kì wɔ̀ni lɔŋ wɔɔ foo.
Fɔɔnnɛ ɓɛ̀yilàg ɓɛ Yeesus ɓɛ tyoŋdɛ̀ngà nyi a nyoo, ɓɛ tɔg nyi a dwìɗ lɛ: Ɓisuucɛ nnɛ kìɓeɓtàg ki nghay kiǹ kaa yaagh ɓìsi rìnàɓ? 
Yeesus à ɓàg ɓɔ lɛ: Kaa yaagh mìni rìnàɓ lɛ rìgherɛ̀n ɗin ɗi tɔɔ ɓì; ǹkalii mìni ɓi saaɗ lɛ; i ɓyàa rì ɗì rìgherɛ̀n ɗìtèghɛn yɛ̀ɛ zàm ì doŋ, di ɓì rì lɛ, i ɓì kpaa dòn ìnɛ lɛ: Pɛ̀sɛn fɛ kɛ̀na fɛnii, ì pɛ̀sɛ̀n; di com ki yin lɛ ki yag mìni. 
Kìɓan kifog, lɔŋ bɔ̀ŋzɛ̀n ɗì kìcèlì ki ɓiɗilàg ɓyɛɛ ti ɓi kilàg lɛ, rìkuu ɗi kiɓeɓtàg ki nghay ɗìn ɗyɛɛ kpaŋ̀.
Nni yɛ̀ɛ ɓɛ rerènìghà ziinɛ a Galile, Yeesus à kpaa ɓɔ lɛ: Ɓɛ ɓiì kàɓi Man à mum rì ɓum; 
ɓumɓɛ̀n ɓɛ wey nyi, wɔ̀lɛ ɓi ŋwos a kìraa, à ɓiì ghèmɓɛɛ. Kìɓan kiǹ ki faghà ɓɛ̀yilàg bim ɓi nɗem lɛɛ̀gwey.
Nni yɛ̀ɛ ɓɛ kpagà a Kapɛrinawum, ɓɛ̀terì-làmpoŋ̀ ànɛ ɓi naà-Bɛ̀ll ɓɛ tɔkà Pyɛɛri lɛ: Nɗèsàg wìn à tì kɛ̀ɛ pee làmpoŋ̀ ànɛ ɓi naà-Bɛ̀ll? 
Pyɛɛri à ɓàg lɛ: À ti à peeghì. Nni yɛ̀ɛ Yeesus à ɗiŋìghà ɓi naa, fɔɔnnɛ à lokà kì tòòghrɛɛ à kpaa lɛ: Simɔn! Wɔ̀ɔ̀ ghɛɛ la? Mɛ̀fòm mɛ ɓi ziinɛ mɛ ti mɛ tɔkì ɓɛ̀ghɛn làmpoŋ̀? Ɓum ɓɛ kilɔ̀ŋ gìn ɓɛ̀kèn? 
Pyɛɛri à ɓàg nyi lɛ: Ɓɛ̀kèn ɓɛɛ̀ɓɛ ɓɛ ti ɓɛ tɔkì. Yeesus à ɓàg Pyɛɛri lɛ: Fɔlɔɔ a rèsii lɛ, ɓɔn ɓɛ kilɔ̀ŋ ɓaà pee ɓi. 
Ɓi cààmɛ̀n kiǹ, ɓɛ̀yilàg ɓɛ yughà Yeesus a nyoo, ɓɛ tɔg nyi lɛ: Ghɛn yɛɛ cee min ɓum ɓɛ̀cèm ɓi kìlɔ̀ŋ ki aɗyòò? 
Nni Yeesus à reŋìghày maa ŋwɔɓti à rɛsì ɓɔ nyi ɓi nyìinyìm, 
à kpaa lɛ: Ǹkalii mìni ɓi saaɗ lɛ, i ɓì koɓsɛɛ ɓi lɛ ɓi ɓa fɛlɛ yɛ̀ɛ ɓɔɓti ɓɛsàg, ɓyàa ɗiŋi ɓi ɓi kìlɔ̀ŋ ki aɗyòò. 
Kìɓan kiǹ kɛɛ̀ki, mum ǹcèm ànɛ à ɓiì sɛɛdii nyimiɗ ɓi zi fɛlɛ yɛ̀ɛ maa mutyàànɛ, nnyɛɛ ri ɓiì ceè ɓum ɓɛ̀cèm ɓi kìlɔ̀ŋ ki aɗyòò. 
Fɔɔnnɛ i mum à ghàɓi maa ŋwɔɓti yɛ̀ɛ ànɛ ɓi ɗii ɗyɛ̀m di mɛ̀ nnɛ à ghàɓi. 
Kìɓan kifog, ì ŋwaà kɛ̀ɓtii kìbog ki ɓi ɓɔɔ ɓɔɓti ɓɛ ɓɛ gherɛɛ mɛ̀ ɓɛ fìɓàg, ki ɓa tì kìrɔɔ ɓisu wii lɛ, ɓɛɛ kaŋ̀ nyi coo gɔ̀g ì kìpɛn ɓi kìmììgh, ɓɛɛ ɓimzi nyi ɓi rìɓày. 
Nyìighnyìg rì ziinɛ lɛ ɓìɓan ɓi kɛ̀ɛkɛɓtìyɛ̀n ɓum tìɓàg ɓi ri miì. Tìɓàg ti yin lɛ ti taŋ̀, kìɓan kìfog, nyìighnyìg rì ŋwaànɛ à rì ɓiì kɛ̀ɓtii romum fìɓàg. 
I càg kɔɔ nsoò lɛ ìkòò wɔɔ ɓyɛɛ ti ɓi kɛɓtàg wɔ̀ fìɓàg, rena ɓyɔ, u mag ɓyɔ fìràɓ; lɛ ki ri wɔ̀ kìrɔɔ lɛ u ghɛǹ cɛɓ rì càg kifòg, nsoò lɛ ìkòò wufòg, à cee lɛ u kɛǹ ɓi ɗuu ɗi fiɗyàɓ fikɔ̀ɔ̀ rì ɓyàg ɓyɔɔ ɓìcèm, nsoò lɛ rì mɛ̀kòò mɔɔ mɛcèm. 
I ɗis ɗyɔɔ ɗyɛɛ ti ɗi kɛɓtàg wɔ̀ fìɓàg, sɔgha ɗyɔ, u mag ɗyɔ fìràɓ, lɛ ki rì wɔ̀ kìrɔɔ lɛ, u ghɛn cɛɓ di ù rì ɗis ɗìfog à cee lɛ u kɛǹ ɓi ɗuu ɗi fiɗyàɓ fikɔ̀ɔ̀ rì mis mɔɔ mɛcèm.
Kɔ̀riina ɗyomzɛ̀n lɛ kɛ̀ ɓi sɛɛti kibog ki ɓi ɓɔɓti ɓɛ. Lɛ ǹkalii mìni lɛ, ɓum ɓɛ titom ɓaa ɓɛ rɛrɛlii cààmɛ̀n kìcèm ɓi mis mɛ Seŋi wɛ̀m ànɛ à rì aɗyòò. 
Lɛ Man à mum à yùghà ki ghɛɓsii ɓumɓɛ ɓɛ ɗimgà.
Mìnii ghɛɛ là? I ŋwaà rì ɗì jɔ̀ɔ̀ mɛ̀tin mɛtaǹ, nnɛ ì ɗimi bog, à yin nya lɛ à càɗ jɔ̀ɔ̀ yimbog mɛ̀tin mɛnin ɗì ǹtɛ̀ɗ ɗì taànìn, à ka kɛ̀n kì kaà ìnɛ yàa ɗimi? 
I à tanɛɛ tì yɔ̀, ǹkalii mìni ɓi saaɗ lɛ, à ɓiì woògh kìrɔɔ rì jɔ̀ɔ̀ ìnɛn à cee yi mɛtin mɛnin ɗì ǹtɛ̀ɗ ɗì taànìn yi yaa rɔ̀ɓi. 
Fɔlɔɔ nnɛ Seŋi wìn ànɛ à rì aɗyoo, à kɔ̀ni ɓi lɛ kìbog ki ɓi ɓɔɓti ɓɛ kɛɛ taŋ̀.
I goni à kìi kìɓe, kɛ̀na, u reɓ nyi a mìni ɓɛ̀sɛ̀ɛ̀ ɓɛɓɛɛ̀; i à woogh deɓ yɔɔ, di ù rùnɛɛ nyi. 
Wɔ̀lɛ, i à ɓèni kì woògh deɓ yɔɔ, ù reŋì tì mum bog nsoò lɛ ɓum ɓɛɓɛɛ̀, lɛ kìɓan kiǹ kɛɛ kpaàrɛn di ɓɛ̀wusìnɛ̀ɗ ɓɛ ri ɓɛɓɛɛ̀ nsoò lɛ ɓɛraa. 
I à ɓèèdii tì ɓɔ kì woògh, ù kalì kìɓan kiǹ ɓi nyìinyìm à kìseŋi. I à rɔ̀ɓtii kɛ̀ɛ wog rikpaa ɗi kiseŋi, tera nyi fɛlɛ yɛ̀ɛ ŋwaànɛ à yin ǹgherɛ̀n nsoò lɛ yɛ̀ɛ ǹterì-làmpoŋ̀. 
Ǹkalii mìni ɓi saaɗ lɛ; com kìcèm ki ɓì ɓiì kàŋi fɛ ɓi ziinɛ, ɓɛ ri kɔ ɓiì kàŋi aɗyòò, fɔɔnnɛ kìcèm ki ɓì ɓiì fùmii fɛ ɓi ziinɛ, ɓɛ ri kɔ ɓiì fùmii aɗyòò.
Ǹkalii tì mìni saaɗ à rìkalì lɛ; i ɓum ɓɛɓɛɛ̀ ɓɛ wooghrɛɛ jɛ̀ɛ̀ fɛ ɓi ziinɛ, lɛ ɓɛɛ tɔg Tààta wɛ̀m ànɛ à rì aɗyoo com kidɛŋ, à rì ɓɔ kɔ ɓiì faà. 
Ɓisuulɛ, jàŋ inɛ ɓum ɓɛɓɛɛ̀ nsoò lɛ ɓɛraa ɓɛ taŋzɛɛ ɓi ɗii ɗyɛ̀m, ǹɗì ɓiì ɓaà ɓi nyìinyìm wàà.
Nni Pyɛɛri à tyòŋdɛ̀ngà Yeesus a nyoo, à tɔg nyi lɛ: Kan ǹghɛ̀ɛ̀sɛɛ kì cenɛɛ geni wɛ̀m di à kìi mɛ̀ kìɓe gɛ̀n yaŋ? Ǹɗì lɛ ǹcenɛ̀n nyi lɔŋ gɛ̀n taàɓɛ̀ɛ̀? 
Yeesus à ɓàg nyi lɛ: Ǹkalii ɓi wɔ lɛ lɔŋ gɛ̀n taàɓɛ̀ɛ̀; ǹkalii wɔ̀ lɛ; gɛ̀n mɛtin mɛraa rì ǹtɛ̀ɗ à kpaŋ, fɔlɔɔ gɛ̀n taàɓɛ̀ɛ̀.
Fɔlɔɔ nnɛ kìlɔ̀ŋ ki aɗyoo ki ri fɛlɛ yɛ̀ɛ rìfòm ɗidɛŋ ɗi ɗi kɔngà lɛ ɗyɛɛ fiɓi ɓɛ̀pon ɓɛ ɓɛ̀kìì-ɓìsay ɓii ɓɛ ɓaghà nyi rì ɓɔ. 
Yɛ̀ɛ à tumɛ̀ngà bàlì, nni ɓɛ yughà nyi rì ǹkìì-kìsay adɛŋ ànɛ à ɓaghà nyi rì pon a bàlìì ɓɛ̀mìlìyɔŋ. 
Nni yɛ̀ɛ à ɓaghà ɓi ri bee inɛ lɛ à lèɓ pon anɛ̀n, nni masà wìì a kìsay a reɓsighà lɛ ɓɛɛ kaɓ lɛ, rì nyi, rì giy, rì ɓɔn ɓii, rì ɓyom ɓii ɓìcèm ɓisuu pon anɛ̀n. 
Fɔɔnnɛ ǹkìì-kìsay anɛ̀n à kpìghà ɓi zi à ɓag rìfòm mɛ̀ɗu asu, à kpaa lɛ: Masà ka cenɛn mɛ̀, ǹɗì wɔ̀ ɓiì lèɓi mɔ̀ɔ̀ni mɛ̀n mɛ̀cèm. 
Nyìighnyìg ì kìghà masà anɛ̀n ɗì ǹkìì-kìsay wiì, fɔɔnnɛ à cenɛ̀ngà nyi pon wiì, à càɗ nyi lɛ a kɛǹ.
Nni yɛ̀ɛ ǹkìì-kìsay anɛ̀n à kpagà, à tuusɛ̀n ɗì reŋkàŋ wìì adɛŋ ànɛ à ɓaghà nyi rì pon a hɔnɗɛ̀ɗ. Nni à sɛngà ɓi roànɛ̀n, à ɓan nyi a ɓɛ̀ɓoŋ di a kakali lɛ: Lèɓa mɛ̀ mɔ̀ɔ̀ni mɛ̀m. 
Reŋkàŋ wìì anɛ̀n à kpìghà nyi a mɛ̀kòò, à yɛ̀gsì nyi ɓyàg di a kakali lɛ: Ka cenɛn mɛ̀, ǹɗì wɔ̀ ɓiì peè. 
Wɔ̀lɛ ǹkìì-kìsay anɛ̀n à gherɛ̀ngà ɓi rikalì ɗi reŋkàŋ wìì ɗiǹ. Fɔɔnnɛ à kɛ̀ngà nyi kì pìigh ɓi naà-zày, à kpaŋ yɛ̀ɛ roànɛ̀n à lèɓkà pon ànɛ̀n. 
Yɛ̀ɛ ɓɛ̀kìì-ɓìsay ɓɛmbog ɓɛ ghɛngà fɔlɔɔ, ki kɛŋ ɓɔ lɛɛ̀gwey, ɓɛ kɛǹ kì kpaà masà wàà, com kìcèm ki ki ghaghìghà. 
Fɔɔnnɛ masà wàà a romgà lɛ ɓɛɛ regiì nyi ǹkìì-kìsay anɛ̀n, nni à kpaaghà nyi lɛ: Wɔ̀ nkìì-kìsay anɛ ù rì rì rìgɛn; mɛ̀ɛ ǹcenɛɛ wɔ̀ pon wɔɔ̀ bimiɗ yɛ̀ɛ ùu mɓɔ̀ŋzaagh mɛ̀ lɛ, ǹcenɛn wɔ̀. 
Wɔ̀ɔ n-yin lɛ ù wog roŋkàŋ nyìighnyìg yɛ̀ɛ mɛ̀ mɛ̀ɛ ǹwoogh wɔ̀ nyìighnyìg? 
Nni masà wìì a wokà bim, à kpaa ɓɛ̀sujàà lɛ ɓɛɛ ɓaǹ ǹkìì-kìsay anɛ̀n, ɓɛɛ foŋ nyi ɓi naà-zày, à kpaŋ yɛ̀ɛ à ɓiì lègsii ki peè pon wiì. 
Fɔlɔɔ nnɛ Tààta wɛ̀m ànɛ à rì aɗyoo à rì mìni ɓiì kìi di mum ǹcèm ànɛ ɓi mìni à cenɛɛ ɓi geni wìì ri nɗem wii wucèm.
Yɛ̀ɛ Yeesus à lègsìghà ɓìtòkì ɓiǹ, nni à pɛ̀sɛ̀ngà a Galile à kɛ̀n ɓi kìden ki zi ki a Zyude ki ki ri cɛcɛɗ ki Zyuridɛŋ. 
Ɓìtuu ɓi ɓum lɛɛ̀gwɛy ɓi nɔɔ̀tìghà nyi wɔɔ, à ki wɔ̀ɔ̀zi ɓyɔ. 
Nni Ɓɛ̀fàrìzyɛŋ ɓɛ kɛngà nyi jàŋbog rì fèg ànɛ lɛ, ɓɛɛ puri nyi càg ɓi ɗùm. Fɔɔnnɛ ɓɛ tɔkà nyi lɛ: Ɓìdɔ̀gsɛna ɓis ɓi kpaa nya lɛ mum àrì lɛ à nàɓ giɓ wiì nsoò ɓi ǹtoo-kiɓan aɗi? 
Yeesus à ɓàg lɛ: Ɓi ka ɓalà ɓi yɛ̀ɛ ki ri kì kànɛn lɛ: A rìtumɛ̀n Ǹkìì-ɓyom ɓìcèm à kìghà lɛ rì giɓ rì baŋì, 
à ki kpaa lɛ: Kìɓan kiǹ kɛɛ̀ki baŋì ì rì ɓiì càriì lɛ rì seŋi rì jɛɛ, ì ràrɛ̀n ɓɛɛ giy, kìɓɛ̀ɛ̀ ki ɓum ki ghay com kìfog. 
Fɔlɔɔ nnɛ ɓɛ yiìdi ɓum ɓɛɓɛɛ̀, ɓɛ tì com kìfog. Mum à ghɛ̀ɛ̀sɛɛ ɓi min ki ghasii com ki Bɛ̀ll à ràri. 
Nni Ɓɛ̀fàrìzyɛŋ ɓɛ tɔkà Yeesus lɛ: Ɓisuucɛ nnɛ Moyis à kalìghà min lɛ, ɓɛɛ falag giɓ kaàtà à gasɛ̀n di ɓɛ ti nyi ɓiì nàɓi? 
Yeesus à ɓàg lɛ: Moyis à gherɛ̀ngà lɛ, ɓi naɓkag ɓɛ̀yiɓ ɓin, ɓisuulɛ ɓì tèri mɛ̀rem. Wɔ̀lɛ a rìtumɛ̀n, ki ɓaghà ɓì fɔlɔɔ. 
Kìɓan kifog mɛ̀ ǹkalii mìni lɛ, ŋwaànɛ à ɓiì nàɓi giɓ wiì, di ki yin lɛ giɓ anɛ̀n à kìi fìsɔ̀mɔ̀g, i à wɔɔtii giɓ adɛŋ, di à kìi fìsɔ̀mɔ̀g.
Ɓɛ̀yilàg ɓii ɓɛ kpaa nyi lɛ: I fɔlɔɔ nnɛ rìɓa ɗi baŋì ɗi ɓɛɛ gil ɗi ri, ki ɓa min kirɔɔ lɛ, mum kɛ̀ɛ wɛy giɓ. 
Yeesus à pɛ̀ɛ̀zì ɓɔ lɛ: Ɓum ɓɛ̀cèm ɓɛ yin lɛ ɓɛ wog rìkpaa ɗiǹ, i ki cee ɓi lɛ, ɓɛ̀roɓɛ ki ri kì fayɛn lɛ ɓɛɛ wog ɗyɔ. 
Ɓisuulɛ ɓum ɓɛdɛŋ ɓɛ ri wɔɔ, ɓɛ ri myɛg à tumɛ̀n ɓi mùm mɛ ɓɛ̀jɛɛ ɓaa, ɓɛ̀ro ɓɛdɛŋ ɓɛ ɓa lɛ ɓum ɓɛɛ kii ɓɔ fɔlɔɔ, ɓɛ̀ro ɓɛmbog, ɓɛ ghaasì ɓɔmiɗ myɛg ɓisuu kilɔ̀ŋ ki aɗyòò. Ŋwaànɛ à rì lɛ à wog, à ghɛ̀ɛ̀sɛɛ kì woògh.
Nni ɓum ɓɛ yughày Yeesus rì ɓɔɓti ɓɛsàg, lɛ a saagh ɓɔ ɓyàg ɓi nyoo, à ki ɓɔŋzi Bɛ̀ll ɓisu wàà, wɔ̀lɛ ɓɛ̀yilàg ɓii ɓɛ nyɛɛdɛ̀ngà ɓumɓɛ̀n. 
Yeesus à kpaa lɛ: Càrina ɓɔɓti ɓɛsàg, kɛ̀ ɓi règ ɓɔ rìyù ɗi a lɔ̀ŋkɛm̀, ɓisuulɛ kìlɔ̀ŋ ki aɗyòò ki ri ɓisuu ɓumɓɛ ɓɛ ri yɛ̀ɛ ɓɔ. 
Fɔɔnnɛ à ɓaghà lɛ, à mɛ saaghrag ɓɔ ɓyàɓ ɓi nyoo, à pɛ̀sɛ̀n à ghaàgh.
Ŋwaàdɛŋ yɛɛ kɛngà Yeesus a nyoo à tɔg nyi lɛ: Ǹɗèsàg! cɛ ki syeesyee kɛɛ̀ki ǹghɛ̀ɛ̀sɛɛ kì kiì ɓi ɗi lɛ mɓa rì cɛɓ ki fiɗyàɓ fikɔ̀ɔ̀? 
Yeesus à ɓàg nyi lɛ: Ɓisuucɛ nnɛ ù tɔɔgh mɛ̀ lɛ nɗeɓ wɔ̀ kìɓan ki syeesyee? Syeesyee à mum à rì lɔŋ bogtɛ̀n. Uù kɔ̀ni lɛ u ghɛǹ cɛɓ, ɓèŋa ɓìdɔ̀gsɛna; ŋwaànɛ̀n à tɔg lɛ: Ɓi be? 
Yeesus à ɓàg lɛ: Kɔ̀ɔ wey mum, kɔ̀ɔ kì fisɔ̀mɔ̀g, kɔ̀ɔ yii com ki mum, kɔ̀ɔ pwàà mum kìɓan ɓi nyoo; 
ù nyaasì soŋi ɓɛɛ̀ gaa, ù ki keesi romum ànɛ wɔ̀ jàŋbog yɛ̀ɛ wɛ̀ɛmiɗ. 
Dɛlì ì mum ìnɛ̀n ì kpaa Yeesus lɛ: M̀mɛ ɓèŋ ɓidɔ̀gsɛna ɓiǹ ɓìcèm nni cɛ kidɛŋ kɛɛ̀ki ǹghɛ̀ɛ̀sɛɛ tì kì kiì? 
Yeesus à kpaa nyi lɛ: Uù kɔ̀ni lɛ ù ɓa syeesyee à mum lɛ kɔɔ̀kɔɔ̀, kɛ̀na, u kaɓ ɓyom ɓyɔɔ ɓìcèm u kaɓsi mɔ̀ɔ̀ni mɛ miì rì ɓɛ̀soghàsogha fɔɔnnɛ ù ɓiì ɓa rì ìkum aɗyòò. Ajɛ̀m ìnɛn u yu u nɔɔ̀ti mɛ̀. 
Nni yɛ̀ɛ dɛlì ìnɛn ì wokà fɔlɔɔ, nni ì ghaghìghà rì bim, ɓisuulɛ ì ɓaghà rì ìkum lɛɛ̀gwey.
Fɔɔnnɛ Yeesus à kpaaghà ɓɛ̀yilàg ɓii lɛ: Nkalii mìni saaɗ lɛ, ki ri kìtèetèɗ ki kiɓan lɛ guŋgum a ɗiŋi ɓi kìlɔ̀ŋ ki aɗyòò. 
Ǹkalii tì mìni lɛ, ki ri lɛ fɛnfɛn lɛ syàmoo a ɗiŋi ɓi ɗyas ɗi bààtà à cee lɛ guŋgum a ɗiŋi ɓi kìlɔ̀ŋ ki aɗyòò. 
Yɛ̀ɛ ɓɛ̀yilàg ɓɛ wokà fɔlɔɔ, ɓɛ kuuràg lɛɛ̀gwey, ɓɛ kpaa lɛ: Ghɛn yɛɛ ri min lɛ à ghɛn cɛɓ? 
Fɔɔnnɛ Yeesus à pɛɓsɛ̀ngà ɓɔ, à kpaa ɓɔ lɛ: Kìɓan kiǹ ki yin ɓi rìkì ɗi ɓum, wɔ̀lɛ ɓi ɓɛg ànɛ yɛ̀ɛ Bɛ̀ll, com ki lɛ ki yaaghrɛ̀n rìkì ki yin.
Nni Pyɛɛri à tekà jɛ̀ɛ̀ à kpaa Yeesus lɛ: Ghɛna lɛ, ɓìsii rinìghày ɓyom ɓìcèm tì nɔ̀ɔ̀tì wɔ̀, mɛ̀lèɓ mis mɛ rì ɓaa gɛ cɛ? 
Yeesus à ɓàg ɓɔ lɛ: Ǹkalii mìni ɓi saaɗ lɛ, yɛɛ Man à mum à kɔ̀rii gɛ ɓi-kɔ̀ɔ̀ wii wu rilàmì wu rikem, ɓi cààmɛ̀n ki ɓyom ɓìcèm ɓi sugtii gɛ ɓɛ̀nyɔɔnyɔn ɓɛ ɓyom, mìni ɓɛ ɓì nɔ̀ɔ̀tìghà mɛ̀, ɓì kɔ̀rii gɛ girig ɓi mɛ̀kɔ̀ɔ̀ mɛ rilàmì ǹtɛ̀ɗ rì mɛɓɛɛ̀, lɛ ɓi yɔm̀ mɛ̀pwìɗ mɛ Isirayɛl ntɛ̀ɗ ɗì mɛɓɛɛ̀. 
Fɔɔnnɛ mum ǹcèm ànɛ à rinìghày mɛɛ mii, nsoò lɛ ɓɛ̀geni ɓii ɓɛ ɓɛbaŋì rì ɓɛ ɓɛ̀yiɓ, nsoò seŋi, nsoò jɛɛ, nsoò giy, nsoò ɓɔn, nsoò zi yii, à rì ɓiì fɔ̀ni ɓyom ɓidɛŋ ɓi ɓi cee ɓiǹ, gɛ̀n hɔnɗɛ̀ɗ, à ki fɔ̀ɔ̀di cɛɓ ki fiɗyàɓ fikɔ̀ɔ̀. 
Kìgwey kì ɓi ɓumɓɛ ɓɛ ɓaghà asu ki ɓaa gɛ ajɛ̀m; kìgwey ki ɓi ɓɛ̀roɓɛ ajɛ̀m; ki ghay ɓum ɓɛ beèbɛ̀y.
Kìlɔ̀ŋ ki aɗyòò ki pisɛɛ rì ŋwaàdɛm adɛŋ, ànɛ à pongà kì kaà ɓumɓɛ ɓɛɛ kɛǹ kìsay ɓi dɛm yiì. 
Nni à wooghrɛ̀ngà jɛ̀ɛ̀ rì ɓumɓɛ à tekà ɓi kìsay lɛ, à rì ɓɔ ɓiì peeghii dolà bog ɓi bimiɗ à ŋwos. Fɔɔnnɛ à romgà min ɓɔ a dɛm yiì. 
Yɛ̀ɛ mɛ̀kɛ̀ɛ̀ taànìn à kpagà, nni à kɛ̀ɛ̀dìghà kì kaatii ɓɛ̀kìì-ɓìsay, à ghɛn ɓum ɓɛdɛŋ di ɓɛ rɛrɛrii ɓi kìɓàà, kɛ̀ɛ̀ com ki ɓɛɛ̀ kìkì. 
À kpaa ɓɔ lɛ: Kɛ̀ɛna kì salì ɓi dɛm yɛm̀, ǹɗi mìni ɓiì lèɓi yɛ̀ɛ ki ghɛɛ̀sɛɛ. 
Ɓɛ̀roɓɛ̀n ɓɛ pɛsɛ̀n ɓɛ kɛǹ ɓi dɛm. Nni ŋwaàdɛm anɛ̀n à kɛ̀ɛ̀dìghà kì kaà ɓɛ̀kìì-ɓìsay ɓi cààmɛ̀n à toroɓ, rì cààmɛ̀n à mɛ̀kɛ̀ɛ̀ mɛraa, à rom ɓɔ a dɛm yiì, à kàg lɔŋ ɓɔ mɛ̀lèɓ mɛ à kàkà ɓɛ̀ro ɓɛmbog. 
Di mɛ̀kɛ̀ɛ̀ mɛtaǹ à cɛŋkò à ti jàŋbog nni à kɛ̀ɛ̀dìtìghà kì kaà ɓɛ̀kìì-ɓìsay ɓɛdɛŋ, à tanɛ̀n ɓum ɓɛdɛŋ di ɓɛ rɛrɛrii girig ɓi kìɓàà, à tɔg ɓɔ lɛ: Ɓisuucɛ nnɛ ɓì ghagsii bimiɗ à ŋwos fɛ, kɛ̀ ɓi say? 
Ɓɛ̀roɓɛ̀n ɓɛ pɛɛ̀zì nyi lɛ: Mum àa reŋii ɓi ɓisi lɛ ti ki nyi kìsay. Fɔɔnnɛ à kpaaghà ɓɔ lɛ: Kɛ̀ɛna girig kìsalì ɓi dɛm yɛm̀.
Yɛ̀ɛ cɛŋkò ki kpagà, ŋwaàdɛm a kpaa ŋwaànɛ àa m̀ɓègì ìkum wii lɛ: Regi ɓɛ̀kìì-ɓìsay ɓɛ̀cèm, u fa ɓɔ mɛ̀lèɓ maa, ù tumɛ̀n ɓi ɓɛ̀roɓɛ siitòn, ù siitɛ̀n ɓi ɓɛ̀roɓɛ ǹtonto. 
Fɔɔnnɛ ɓumɓɛ ɓɛ tumɛ̀ngà kìsay mɛkɛ̀ɛ̀ mɛtaǹ à cɛŋkò ɓɛ yughà, ɓɛ peeghi ɓɔ dolà, dolà. 
Yɛɛ ɓɛ̀kìì-ɓìsay ɓɛ ŋwaànɛ̀n à lokà kì terì ɓɛ yughà lɛ ɓɛɛ teɗ mɛ̀lèɓ maa, ɓɛ fekì lɛ, mɛ̀lèɓ maa mɛ ri ɓiì ceè mɛ ɓɛro ɓɛmbog; kìɓan kifog, ɓɛ falàkà lɔŋ ɓɔ dolà, dolà. 
Yɛ̀ɛ ɓɛ tekàkà dolà ìnɛn, ɓɛ tumɛ̀n rìŋɔ̀ŋɔ̀ŋì ɗi ŋwaàdɛm, 
ɓɛ kpaa lɛ: Ɓumɓɛ ɓaa siitɛɛ yì ɓɛ, ɓɔɔ sali lɔŋ hawò bog, wɔ̀ɔ̀ ki pee ɓɔ com kìfog rì ɓìsi ɓɛ tyàa cenɛɛ lɛ, rì kìfɔli, rì rìtɔ̀n ɓi bimiɗ à ŋwos! 
Nni ŋwaànɛ̀n à ɓàkà kìbog ki ɓi ɓɛ̀kìì-ɓìsay ɓɛǹ lɛ: Reŋkàŋ! Ǹkìi ɓì wɔ kìɓeɓtàg ki ǹɗèm. Mɛ̀ɛ ǹti, tyàa wooghrɛɛ jɛ̀ɛ̀ lɛ ǹɗì wɔ̀ ɓiì peè dolà? 
Wɔ̀ɔ̀ tera ɓà loò mɛ̀lèɓ mɔɔ, u ghaàgh wɔ̀ com kɔɔ. Mɛ̀ yɛɛ kɔni lɛ m̀peè ǹkìì-kìsay anɛ àa siitɛɛ kì yùu lɔŋ yɛ̀ɛ m̀pee wɔ̀. 
Ki ghɛɛ̀sɛɛ ɓì nya lɛ, ǹki rì ìkum wɛ̀m yɛ̀ɛ ki kɔni mɛ̀? Gìn ki ɓeɓi wɔ̀ yɛ̀ɛ ǹɗɔɔtɛɛ nɗem? 
Fɔlɔɔ nnɛ ɓum ɓɛ siitòn ɓɛ ɓiì ɓaà ɓum ɓɛ beèbɛ̀y, ɓɛ̀roɓɛ beèbɛ̀y ɓɛ ghay ɓum ɓɛ siitòn.
Di Yeesus à ti lɛ a ɓɔg a Yorisalɛm, à tekà ɓɛ̀yilàg ɓii ǹtɛ̀ɗ rì ɓɛɓɛɛ̀ a dwìɗ, à kpaa ɓɔ di ɓɛ ti ɓi bee lɛ: 
Tì ɓɔɔgh yɛɛ lɛ a Yorisalɛm, jàŋ inɛ ɓɛ ɓiì faà Man à mum rì ɓɛ̀pìrɛɛtìrɛ̀ ɓɛgwey rì ɓɛ̀rèsàg-ɓìdɔ̀gsɛna, ɓɛ ren lɛ, ɓɛɛ wey nyi 
ɓɛ ki rì nyi ɓiì kàɓi ri ɓumɓɛ ɓɛ yin Ɓɛ̀yudɛ̀n lɛ ɓɛɛ ki lɛ ɓɛ fengì nyi, ɓɛ ɓog nyi kìtòn, ɓɛ ki kpan nyi ɓi kɔrɔs; kìɓan kifog, à ɓiì ghèmɓɛɛ ɓi ŋwos a kìraa.
Fɔɔnnɛ jɛɛ ɓɔn ɓɛ Zeɓede à tyòŋdɛ̀ngà Yeesus a nyoo ri ɓɔn ɓii, à ɓag mɛ̀ɗu ɓi zi lɛ a tɔg nyi kìɓan. 
Yeesus à tɔg nyi lɛ: La yɛɛ ri? Giɓ anɛ̀n à ɓàg nyi lɛ: Gherɛn lɛ kìɓɛ̀ɛ̀ kɛm̀ ki ɓɔɓti ki kɛɛ ki lɛ roànɛ à kɔ̀rì wɔ̀ ɓi weèlem, roàmbog à kɔ̀rì wɔ̀ ɓi kìmɛŋ yɛ̀ɛ ù rì ɓiì ɓaà ɓi kìlɔ̀ŋ kɔɔ. 
Yeesus à pɛ̀ɛ̀zì lɛ: Ɓi yii ɓi com ki ɓi tɔtɔg mɛ kìn. Ɓì rì lɛ ɓì cenɛ̀n lɛ ɓi nɔ ɓeŋ ànɛ mɛ̀ ǹɗì ɓiì nɔɔ̀? Ɓɛ̀roɓɛ̀n ɓɛ ɓaàg lɛ: Tì rì lɛ tì nɔ. 
Nni Yeesus à ɓàkà ɓɔ lɛ: Ki ri lɔŋ saaɗ lɛ ɓì rì ɓiì nɔɔ̀ ɓeŋ wɛ̀m, kìɓan kifog àa mɛ̀ yɛɛ ghɛɛ̀sɛɛ kì kalii ghɛn yɛɛ rì mɛ̀ ɓiì kɔ̀rii ɓi weèlem nsoò lɛ ɓi kìmɛŋ; mɛ̀kɔ̀ɔ̀ mɛǹ mɛ ri mɛ̀kɔ̀ɔ̀ mɛ ɓumɓɛ Tààta à pègsɛ̀ngà mɔ ɓisu wàà. 
Yɛ̀ɛ ɓɛ̀yilàg ɓɛmbog ǹtɛ̀ɗ ɓɛ wokà fɔlɔɔ, ɓɛ wog bim ri kìɓɛ̀ɛ̀ ki ɓɔn ɓɛ Zeɓede. 
Nni Yeesus à reŋìghà ɓɛ̀yilàg ɓɛ̀sɛ̀ɛ̀ ɓɛ̀cèm, à kpaa ɓɔ lɛ: Ɓi yii lɛ, mɛ̀fòm mɛ ɓilɔ̀ŋ mɛ ti mɛ pyèngì ɓum mis ɗì ǹcììzɛ̀n; ɓɛ̀rɛli-asu ɓaa ɓɛ lamɓàg ɓɔ, ɓɛ ceesàg gin mɔ̀ɔ. 
Ki ghɛɛ̀sɛɛ ɓi ki ɓaà fɔlɔɔ ɓi nyìinyìm wìn, kìɓan kifog, ŋwaànɛ ki kɔni lɛ a ɓa nlàmì ɓi nyìinyìm wìn, à ghɛ̀ɛ̀sɛɛ kì ɓaà ǹkìì-kìsay a ɓɛ̀ro ɓɛmbog. 
Fɔɔnnɛ ŋwaànɛ ki ɓiì kɔ̀ni lɛ a ɓa mìni ǹɗɛlì ànɛ asu, à ghɛ̀ɛ̀sɛɛ kì ɓaà ǹkpàn wiǹ. 
Fɔlɔɔ nnɛ Man à mum à yùghà ɓi ziinɛ, àa lɛ ɓum ɓɛɛ kiki nyi ɓìsay, à yùghà lɔŋ lɛ, a say ɓum, à ki fa cɛɓ kii lɛ, a kweɗ ɓum lɛɛ̀gwey.
Yɛɛ ɓɛ pɛsɛngày a Zyeriko, coo kìtuu ki ɓum ki nɔɔ̀tìghà Yeesus. 
Nni ɓɛ̀ɗyaŋɗyàŋ ɓɛɓɛɛ̀rɛn ɓɛ ɓɛ kɔkɔ̀rìghà ɓi ŋwɔŋì wu bee, ɓɛ wokà lɛ Yeesus yɛɛ ri ɓi rìghaàgh, ɓɛ tumɛ̀n rìkpaa jɛ̀ɛ̀ aɗyòò lɛ: Wɔ̀ Man a Davit, wogha ɓà ɓisi nyiìghnyìg Kan. 
Gwìy ì ɓum ìnɛn ì kpɔmdɛ̀ngà ɓɔ lɛ, ɓɛɛ maàrɛn, kìɓan kifog ɓɔɔ teŋzì tì jɛ̀ɛ̀ aɗyòò ɓɛ kpaakpaa lɛ: Wɔ̀ Man à Davit wogha ɓà ɓisi nyìighnyìg Kan! 
Fɔɔnnɛ Yeesus à rɛlìghà, à regì ɓɔ, à tɔg lɛ: Ɓì kɔ̀ngi lɛ, ǹki mìni cɛ? 
Ɓɛ̀ɗyaŋɗyaŋ ɓɛ̀n ɓɛ kpaa nyi lɛ: Kan, ti kɔ̀ngi lɛ, ti ghɛnɛ̀n. 
Nni Yeesus à wokà ɓɔ nyìighnyìg, à kòm mis maa, ɓɛ ghas kì ghɛnɛɛ, ɓɛ ki nɔ̀ɔ̀ti nyi.
Yɛ̀ɛ ɓɛ ɓaghà di ɓɛ ti jàŋbog rì Yorisalɛm, di ɓaa kpaŋ a Bɛtfazee, nunùg rì dòn ì ɓɛ̀òlìvyee, Yeesus à romgà ɓɛ̀yilàg ɓɛɓɛɛ̀. 
À kpaa ɓɔ lɛ: Kɛ̀ɛna ɓi kìlɔ̀ŋ ki ki riì mìni kinii asu, ɓì ɓiì ghàsi ki tanɛɛ jɛɛ à jàɗki, rì man ɓɛ̀ suŋɛn, ɓi fumiì yɔ, ɓi yu mɛ̀ rì yɔ. 
I ŋwaà tɔɔgh mìni com, ɓi ɓàg nyi lɛ: Kan yɛɛ̀ kɔ̀ngi lɛ ti kɛǹ nyi rì yɔ, fɔɔnnɛ à rì mìni ɓiì càri lɛ, ɓi yuiy rì yɔ.
Wɔ̀lɛ kìɓan kiǹ ki kilɛ̀ngà lɛ kɛɛ ɓa lɔŋ yɛ̀ɛ ǹkpaŋzì-ɓìɓan a kalìghà lɛ: 
Kaliina gɔ̀n ì giɓ inɛ a Siyon lɛ: Ghɛna yɛ̀ɛ rìfòm ɗyɔɔ ɗi yuu a lɔ̀ŋkɔɔ, rì coo risɛɛ̀dɛ̀n ɗi nɗem, ɗi ɓɔg yì ɓi jɛɛ à jàɗki, rì ɓi kìɓɔɔ̀ghɓɔɔgh ki jàɗki, man à jàɗki.
Nni ɓɛ̀yilàg ɓɛ kɛngà, ɓɛ ki lɔŋ yɛ̀ɛ Yeesus à kpaaghà ɓɔ lɛ ɓɛɛ ki. 
Fɔɔnnɛ ɓɛ sugtìghày lɛ: rì jɛɛ à jàɗki rì man wiì, ɓɛ ghay ɓìlàà ɓyaa ɓi jàɗki yìn, ɓɛ kɔɔ̀sì Yeesus miì aɗyòò. 
Ɓìtuu ɓi ɓum ɓi ghaghàlà ɓìlàà ɓyaa ɓi bee; ɓɛ̀ro ɓɛmbog ɓɛ rendèn yì maŋ mɛ mɛtɛn di ɓɛɛ̀ ɓwààɓwaa ɓi bee. 
Ɓìtuu ɓi ɓum ɓi ɓi syoŋsyòŋgà Yeesus bee rì ɓi ɓi nɔɔ̀nɔ̀ɔ̀tìghày nyi ajɛ̀m ɓi kpaàkpàgsɛ̀ngà lɛ, Ozana! Rìkem ɗyɛ ɓa rì Man à Davit, Bɛ̀ll a maŋ̀ roànɛ à yùu yì ɓi ɗii ɗi Kan; Ozana, rìkem ɗyɛ ɓa rì Bɛ̀ll ɓi ɗyoo ɓi ɗùm.
Yɛ̀ɛ Yeesus à ɗiŋìghà a Yorisalɛm, ban bimiɗ ì nyɛ̀ŋɗɛ̀ngà ɓum ɓɛ tɔtɔg lɛ: Rìkuu ɗi mum aɗi ɗyɛɛ ri lɛ? 
Ɓìtuu ɓi ɓum ɓìn ɓi ɓaàg lɛ: Yeesus nnyɛɛ ri; à rì ǹkpaŋzì-ɓìɓan anɛ a Naazarɛt ɓi ziì Galile.
Fɔɔnnɛ Yeesus à ɗiŋìghà ɓi naà-Bɛ̀ll, à nàɓ ɓum ɓɛ̀cèm ɓɛ ɓɛ kakàɓkà ɓyom rì ɓɛ̀roɓɛ ɓɛ lalàkà ɓyom ɓi naà-Bɛ̀ll, à tyɔkì lɛ, rì ɓɛ̀teɓèrè ɓɛ ɓumɓɛ ɓɛ ceècènɗìghà ɓum mɔ̀ɔ̀ni, rì mɛ̀kɔ̀ɔ̀ mɛ ɓumɓɛ ɓɛ kakàɓkà ɓɛ̀kuùkuù. 
À ki kpaa ɓɔ lɛ: Ki ri kì kànɛn lɛ: Naa yɛ̀m ì rì ɓiì ɓaa naa ì bɔ̀ŋzɛ̀n, kìɓan kifog mìnii ghaasii yɔ̀ naa ì ɓɛ̀wiiwìì.
Ɓɛ̀ɗyaŋɗyaŋ rì ɓɛ̀lɛnlɛm ɓɛ yughà nyi jàŋbog, ɓi naà-Bɛ̀ll, à wɔ̀ɔ̀zì ɓɔ. 
Kìɓan kifog, ɓɛ̀pìrɛɛtìrɛ̀ ɓɛgwey rì ɓɛ̀rèsàg-ɓìdɔ̀gsɛna ɓɛ wokà bim yɛ̀ɛ ɓɛ ghɛngà dàm yi à kìghà, rì yɛ̀ɛ ɓɔɓti ɓɛsàg ɓɛ kpaàkpàgsɛ̀ngà jɛ̀ɛ̀ aɗyoo ɓi naà-Bɛ̀ll lɛ: Ozana, rìkem ɗyɛ ɓa rì Man à Davit. 
Nni ɓɛ tɔkà Yeesus lɛ: Ù woogh com ki ɓɛɛ̀ kpaakpàà? Yeesus à ɓàg lɛ: Ɛ̀ɛ̀! mìnii ka ɓalà ɓi yɛ̀ɛ ki ri kì kànɛn lɛ: Ù tekà rìkem ɓi ŋwɔm wu ɓɔɓti ɓɛsàg, ri a ɓɔn ɓɛ ɓɛ kaka ɓi mɛlì?
Yeesus à càɗkà ɓɔ, à pɛ̀sɛ̀n ɓi bàn, à kɛ̀n kì lalì a Bɛtanii.
Yɛ̀ɛ à suùsùgtìghà ɓi bàn ɗì sariwa, nni zày ì kɔ̀ngà nyi. 
Fɔɔnnɛ à ghɛngà ǹɗyèm wu fìgyee ɓi bee, à kɛ̀n wɔɔ; kìɓan kifog, à tanɛ̀n wɔ tyɛn ɗì tyɛn, à kpaa rì fìgyee ànɛn lɛ: Wàa wumdii gɛ ɓi kiɗùn nsoò kìfog. Lɔŋ ɓi cààmɛ̀n kɔm̀ kiǹ, ǹɗyèm wu fìgyee wu ghaskà kì wiì. 
Yɛ̀ɛ ɓɛ̀yilàg ɓii ɓɛ ghɛngà fɔlɔɔ, ɓɛ kuuràg; ɓɛ tɔg lɛ: Lannɛ ǹɗyèm wu fìgyee wu wu wii fɛlɛ cààmɛ̀n kɛ̀ kɛɛ ghaagh? 
Yeesus à bàg ɓɔ lɛ: Ǹkpaa mìni saaɗ lɛ, i ɓì rì rì rìgherɛ̀n, ɓì ki ɓa kɛ̀ɛ̀ nyoey ɓi nɗem, ɓì rì lɛ, ɓì kì kìɓan ki ǹkìi fìgyee ànɛ ki, ɓì ki ɓa ti kɔm̀ rì ìtèɗ wulɛ, i ɓì kpaa dòn ìnɛ lɛ, yɛ̀ɛ pɛsɛn yɛ̀ɛ kɛǹ kì kpìi ɓi rìɓày, ki kilɛ̀n fɔlɔɔ. 
Com kìcèm ki ɓì ɓiì tɔɔ̀gh rì rìgherɛ̀n ɓi bɔ̀ŋzɛ̀n, ɓi ɓiì ɓaà rì kɔ.
Yeesus à kɛ̀ngà ɓi naà-Bɛ̀ll, nni yɛ̀ɛ à rèèrèsàkà ɓum ɓìɓan, nni ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ kilɔ̀ŋ ɓɛ yughà nyi kì tɔɔ̀gh lɛ: U kìki ɓiɓan ɓi rì ìtèɗ wu ghɛn? Ghɛn yɛɛ ki faa wɔ̀ ìtèɗ wiǹ? Yeesus à ɓàg lɛ: 
Mɛ̀ɛ ǹtɔg ɓà girig mìni ǹtɔɔ̀tɔɔgh wufog, i ɓì ɓàagh mɛ̀ wɔ, fɔɔnnɛ ǹkpaa min mini jàŋ inɛ ìtèɗ wu nkìki ɓiɓan miì wu riì mɛ̀. 
Bàɓtis ì Zyaŋ ì ɓaghà nya kìɓan ki Bɛ̀ll yɛɛ fekà gìn ì ɓaghà kìɓan ki ɓum ɓɛɛ fekà? Wɔ̀lɛ ɓumɓɛ̀n ɓɛ fiɓìghà ǹtɔɔ̀tɔɔgh wiǹ wɔɔ ɓɔ rì ɓɔ, ɓɛ kpaa lɛ: I tì ɓàagh nyi lɛ bàɓtis ìnɛ̀n ì ɓaghà kìɓan ki Bɛ̀ll yɛɛ fekày, à rì ɓìsi ɓiì tɔɔ̀gh lɛ, nni ɓisuucɛ nnɛ ɓì gherɛ̀ngà ɓi yɔ̀? 
I tì ki ɓàagh lɛ: Ì rì kìɓan kì ɓum ɓɛɛ fekà, tì ghɛ̀ɛ̀sɛɛ kì risii gwìy ìnɛ, ɓisuulɛ ɓumɓɛ ɓɛ̀cèm ɓɛ gherɛɛ lɛ Zyaŋ à rì ǹkpaŋzì-ɓìɓan. 
Fɔɔnnɛ ɓɛ ɓakà Yeesus lɛ: Ɓìsii yii ɓi ǹkòo bàɓtis ìnɛ̀n ì ɓaghà rìfèg ɗi Bɛ̀ll, ǹkòo rìfèg ɗi ɓum. Yeesus à kpaa ɓɔ lɛ: Mɛ̀ girig mɛ̀ ǹkpaa ɓi mini ɓi-tèɗ aɗi nnɛ nkìki ɓiɓan ɓi.
Mìnii ghɛɛ kìɓan ki là? Lɛ, ŋwaàdɛŋ yɛɛ ɓaghà rì ɓɛ̀dɛlì ɓii ɓɛɓɛɛ̀, nni à reŋìghà roàntonto, à kpaa nyi lɛ: Man, kɛ̀na mɛ̀ kìsay a dɛm gɛɛ̀nɛ. 
Man à ɓàg lɛ: Ǹ-yin ɓiì kɛ̀nkɛni. Wɔ̀lɛ ajɛ̀m ìnɛn, à ghɛngà rìnàn ɗii à ki kɛ̀n a dɛm. 
Fɔɔnnɛ ŋwaànɛ̀n à reŋìghà man à kìɓɛ̀ɛ̀, à rom girig nyi a dɛm yɛ̀ɛ à romgà roàntonto, ŋwɔɓti à ɓàg lɛ: Tààta, ǹɗì ɓiì kɛ̀ɛ, wɔ̀lɛ kɛ̀ɛ ki kɛ̀n. 
Nni ɓi kìɓɛ̀ɛ̀ ki ɓɔɓti kiǹ, roàbe yɛɛ kighà rìkɔ̀n ɗi seŋì? Ɓum ɓɛ Yeesus à tekà dàɗkì ìnɛn ɓɛ ɓaàg lɛ: Man à ǹtonto yɛɛ kighà rìkɔ̀n ɗi seŋì. Yeesus à ki kpaa ɓɔ lɛ: Ǹkalii mìni saaɗ à rìkpaa lɛ, ɓɛ̀terì-làmpoŋ̀ rì ɓɛ̀yiɓ ɓɛ riɓàmɓà ɓɛ loogh gɛ kì kpaŋì ɓi kìlɔ̀ŋ ki Bɛ̀ll rì mìni. 
Ɓisuulɛ, Zyaŋ à yùghà a lɔ̀ŋkin, à rèsì mìni bee ì saaɗ, kɛ̀ ɓi gherɛn nyi, kìɓan kifog ɓɛ̀terì-làmpoŋ̀ rì ɓɛ̀yiɓ ɓɛ riɓàmɓà ɓɛ gherɛ̀ngà nyi. Nni nsoò yɛ̀ɛ ɓì ghɛngà fɔlɔɔ, ɓì ki lɔ̀ɔ̀ghrɛ̀ngà ɓi mɛrem lɛ ɓi gherɛn nyi.
Wooghna dàɗkì idɛŋ yɛ̀ɛnɛ: Ŋwaàdɛŋ yɛɛ salà dɛm yiì, à ɓɛ̀y viìnyɛ̀ miì, à cèŋzɛ̀n dɛm inɛ̀n rì gari, à kì wayɗ ɓi dɛm inɛ̀n, à ki toŋ ɓyoo mɛɛ wɔɔ. Fɔɔnnɛ à faghà yɔ̀ ɓi rɛŋtì rì ɓɛ̀kìì-ɓìsay, à kɛ̀n rìkɛ̀ɛ̀. 
Yɛ̀ɛ viìnyɛ̀ ì ɓàgà lɛ ɓɛɛ kɛs, nni à pɛ̀sìghà ɓum, à rom yì a ɓɛ̀kìì-ɓìsay ɓɛ à càɗkà dɛm rì ɓɔ lɛ ɓɛɛ rom gàɓ yìì i ɓìɗilàg. 
Fɔɔnnɛ ɓɛ̀kìì-ɓìsay ɓɛǹ ɓɛ ɓangàkà ɓumɓɛ a romgày ɓɛǹ, ɓɛ ki lɛ, ɓɛ ɓog roànɛ kìtòn, ɓɛ wey roàmbog, ɓɛ ki rogi roàkìraa gɔ̀g. 
Nni ŋwaàdɛm a pɛ̀sìghày tì ɓum ɓɛdɛŋ, ɓɛ ɓɛ ceeghà ɓɛ ǹtonto ɓi bàlì, à romdì lɔŋ ɓɔ a ɓɛ̀kìì-ɓìsay ɓɛ a dɛm, wɔ̀lɛ ɓɛ̀roɓɛ̀n ɓɛ ki tì rì ɓumɓɛ̀n yɛ̀ɛ ɓɛ ka kìghà ɓɛ̀ro ɓɛ ǹtonto. 
Fɔɔnnɛ à siitɛ̀ngà min ki pɛ̀sii man wiì, à rom nyi a ɓɛ̀kìì-ɓìsay ɓɛǹ, rì fèg ànɛ lɛ, ɓɛ ri ɓiì nìŋi man wiì. 
Wɔ̀lɛ yɛ̀ɛ ɓɛ̀kìì-ɓìsay ɓɛǹ ɓɛ mɛɛ ghɛngày man à ŋwaànɛ̀n, ɓɛ kpaa wɔɔ ɓɔ rì ɓɔ lɛ: Nnyɛɛ ghɛɛ̀sɛɛ kì rɔ̀ɓi ri dɛm i seŋì, yùuna ti wey nyi, di fɔɔnnɛ dɛm yɛ̀ɛ woòghrɛn rì ɓìsi. 
Fɔɔnnɛ ɓɛ ɓangà min man ànɛ̀n, ɓɛ pig nyi jɛ̀m ì gari, ɓɛ wey. 
Nni yɛ̀ɛ ŋwaàdɛm a rì ɓiì yùu, cɛ kɛɛ̀ki à rì ɓiì kìi ri ɓɛ̀kìì-ɓìsay ɓɛ à reɓsɛ̀ngà dɛm ɓɛǹ rì ɓɔ? 
Nni ɓɛ ɓakà Yeesus lɛ: À ɓiì cuusii ɓìɓeɓtàg ɓi ɓɛ̀kìì-ɓìsay ɓiǹ kɛ̀ɛ̀ rìrɔ̀ɓ, à ki teɗ dɛm yiì, à fa yɔ̀ ɓi rɛntì rì ɓɛ̀kìì-ɓìsay ɓɛdɛŋ ɓɛ ɓɛ rì nyi ɓiì falaagh gàɓ yìì i ɓìɗilàg di bèg ì kpaŋi. 
Nni Yeesus à tɔkà ɓɔ lɛ: Ɓi ka ɓalà ɓi yɛ̀ɛ ki ri kì kànɛn lɛ: Gɔ̀g ìnɛ ɓɛ̀toŋì-mɛɛ ɓɛ makà, yɛ̀ɛ ki ghalà gɔ̀g ìnɛ yɛ̀ɛ konag kì lèmi ǹtɔn à mɛɛ? Kìɓan kiǹ ki ɓaghày yɛ̀ɛ Kan, ki ki rì dàm ì kìɓan inɛ ì kìlɛɛ ɓìsi ɓi mis.
Kìɓan kiǹ kɛɛ̀ki ǹkalii mìni lɛ, ɓɛ ri ɓiì pisii kilɔ̀ŋ ki Bɛ̀ll a lɔ̀ŋkin, ɓɛ fa kɔ rì kìlɔ̀ŋ ki ki ri ɓiì wumì ɓìɗùn ɓi ɓi ghɛɛ̀sɛɛ rì kìlɔ̀ŋ ki Bɛ̀ll. 
Mum ǹcèm ànɛ à ɓiì kpìi ɓi gɔ̀g ìnɛ, à ɓiì ɓumɓuni miì, ŋwaànɛ ì kpìi ɓi nyoo, ì turì nyi.
Yɛ̀ɛ ɓɛ̀pìrɛɛtìrɛ̀ ɓɛgwey rì Ɓɛ̀fàrìzyɛŋ ɓɛ wokà dàɗkì yin, nnɛ ɓɛ yighà min lɛ ɓɔɔ̀ɓɛ Yeesus à kpaakpààghà. 
Fɔɔnnɛ ɓɛ kaakààghà bee inɛ ɓɛɛ ɓan nyi; wɔ̀lɛ ɓɛ rirìsìghà ɓìtuu ɓi ɓum ɓi ɓi ɓaghà wɔɔ, lɛ ɓumɓɛ̀n ɓɛ gherɛ̀ngà lɛ Yeesus à rì ǹkpaŋzì-ɓìɓan.
Yeesus à tòòghrɛ̀ngà tì rì ɓɔ ɓi dàɗkì à kpaa lɛ:
Kìlɔ̀ŋ ki aɗyòò ki pisɛɛ rì rìfòm ɗidɛŋ ɗi ɗi reŋɗɛ̀ngà kìsɛ̀nɛ̀ ɓi rìwɛy ɗi dɛlì yìì. 
Rìfòm ɗiǹ ɗi romgà ɓɛ̀kìì-ɓìsay lɛ ɓɛɛ reŋiì ɓumɓɛ à reŋìghà a kìsɛ̀nɛ̀ kiǹ, kìɓan kifog ɓɛ̀roɓɛ̀n ɓɛ kɔngà ɓi lɛ ɓɛɛ yu. 
Fɔɔnnɛ à romdìghà tì ɓɛ̀kìì-ɓìsay ɓɛdɛŋ à kpaa ɓɔ lɛ: Kaliina ɓumɓɛ mɛ̀ɛ nɗeŋii lɛ: M̀mɛ lamgi gɛcom; ɓɛ̀sanìnya ɓɛ̀m, rì ɓìtuwe ɓyɛm̀ ɓi fɔmɛn ɓi ti ɓì wolɛn, ɓiɓan ɓìcèm ɓi ti ɓì pègsɛn, yùuna kìsɛ̀nɛ̀. 
Kìɓan kifog, ɓumɓɛ à reŋɗɛ̀ngà ɓɛǹ ɓɛ sɛɛtìghà nɗeèghreŋi wii ɓɛ ghaaghràg. Roànɛ à kɛ̀n a dɛm yiì, roàmbog à kɛ̀n nyi dùne. 
Ɓɛ̀ro ɓɛmbog ɓɛ sɛn ɓi ɓɛ̀kìì-ɓìsay ɓɛ rifòm, ɓɛ ɓog ɓɔ, ɓɛ ki cuusi ɓɔ. 
Nni rìfòm ɗi wokà bim, ɗi rom ɓɛ̀sujàà ɓii ɓɛ cuusì ɓɛ̀wolì-ɓum ɓɛ̀n, ɓɛ ki ɗigsi bàn yàà. 
Fɔɔnnɛ rìfòm ɗi kpaaghà ɓɛ̀kìì-ɓìsay ɓii lɛ: Ɓyom ɓi kisɛ̀nɛ̀ ɓi ti ɓì pègsɛn, wɔ̀lɛ àa ɓumɓɛ mɛ̀ɛ nɗeŋii, ɓɛɛ̀ɓɛ mɛ̀ɛ ghɛ̀ɛ̀sɛɛ kì reŋii. 
Nni kɛ̀ɛna ɓi mɛ̀tanag mɛ ɓiɓàà, ɓi reŋiì ɓum ɓɛ̀cèm ɓɛ ɓì tanɛɛ wɔɔ, ɓɛɛ yu kìsɛ̀nɛ̀ kɛm̀. 
Fɔɔnnɛ ɓɛ̀kìì-ɓìsay ɓii ɓɛǹ, ɓɛ saàtɛ̀ngà ɓi ɓìɓàà, ɓɛ taŋzɛ̀n ɓum ɓɛ̀cèm ɓɛ ɓɛ ghɛngày, lɛ rì ɓìɓeɓtàg ɓi ɓum, rì ɓum ɓɛ syeesyee; fɔlɔɔ nnɛ ɓɛ̀kèn ɓɛ rongà ɓi naa ì kìsɛ̀nɛ̀ lɛ pisa.
Yɛ̀ɛ rìfòm ɗi ɗiŋìghày ɓi naa lɛ ɗyɛɛ ghɛǹ ɓɛ̀kèn, nni ɗi ghɛngà ŋwaàdɛŋ wɔɔ, kɛ̀ɛ̀ kìlàà ki riwɛy. 
Ɗi tɔg ŋwaànɛ̀n lɛ: Reŋkàŋ wɛ̀m! Lannɛ wàa kìi lɛ u ɗiŋiì fɛ, kɛ̀ɛ̀ kìlàà ki riwɛy? Ŋwaànɛ̀n à rɔ̀ɓ kɛ̀ɛ̀ com ki a kpaà. 
Fɔɔnnɛ rìfòm ɗi kpaaghà ɓɛ̀kìì-ɓìsay ɓii lɛ: Kàŋina mɛ̀ ŋwaànɛ lɛ, rì mɛ̀kòò rì ɓyàg, ɓi pig nyi ɓi birìm ìnɛ ɓi dan, jàŋ ìnɛ ɓum ɓɛ ri ɓiì rèereèdɛ̀n ɓɛ ŋaàŋààdì min. 
Ɓisuulɛ, ɓum lɛɛ̀gwey ɓɛ ri ɓɛ̀reŋiyɛn, kìɓan kifog, lɛsàg ɓɛɛ ri ɓɛ̀ɓɔ̀nɛn.
Fɔɔnnɛ Ɓɛ̀fàrìzyɛŋ ɓɛ kɛngà dwìɗ lɛ ɓɛɛ ghɛǹ ìghèy wu ɓɛɛ wɔɔ̀si Yeesus ɓi ɓìɓan ɓi nyimiɗ a kalii.
Nni ɓɛ romgà ɓum ɓɛdɛŋ ɓɛ ɓi ǹɗaŋ waa rì ɓɛ ɓi ǹɗaŋ wu Eroodɛ, lɛ ɓɛɛ kali Yeesus lɛ: Ǹɗèsàg, tì yii lɔŋ lɛ ù rì ŋwaànɛ a kpaakpaa saaɗ, à ki rèresi ɓum bee inɛ yɛ̀ɛ Bɛ̀ll lɛ tɛntɛ̀ɛ̀n kɛ̀ɛ risi bimiɗ à mum, ɓisuulɛ, ù yin ɓiì seesee riɓa ɗi mum. 
Wɔ̀ɔ̀ kali ɓà ɓisì, nkòo ɓi rìghɛn ɗyɔɔ, ɓìdɔ̀gsɛna ɓis ɓi gherɛɛ lɛ ti peeghi làmpoŋ̀ rì Kaaza? 
Wɔ̀lɛ yɛ̀ɛ Yeesus à yighà lɛ ɓɛ purii nyi càg yɛɛri ɓi ɗùm, nni à kpaaghà ɓɔ lɛ: Mìni ɓum ɓɛ fyɛɛ̀fyɛɛ̀ ɓi ŋwɔm ìghèy ɓi ɗùm ɓɛ! Ɓi fèeghfeèghrɛ̀n mɛ̀ lɛ cɛ? 
Rèsiina mɛ̀ mɔ̀ɔ̀ni mɛ ɓɛ ti ɓɛ peeghì làmpoŋ̀ miì; fɔɔnnɛ ɓɛ ceesìghà nyi mɔ̀ɔ̀ni mɛ firaŋ̀. 
À tɔg ɓɔ lɛ: Kìfèèghrɛnà ki, rì ɗii ɗi, ghɛn yɛɛ ri rì ɓyɔ? 
Ɓɛ̀roɓɛ̀n ɓɛ ɓaàg lɛ: Kaaza yɛɛ ri rì ɓyɔ. Nni Yeesus à kpaaghà min ɓɔ lɛ: Pɛ̀ɛ̀ziina lɔŋ ɓyom ɓi Kaaza ɗì Kaaza, ɓì pɛ̀ɛ̀zì ɓi Bɛ̀ll ɗì Bɛ̀ll. 
Yɛ̀ɛ ɓɛ wokà rìɓàg ɗiǹ, nni ɓɛ kuuràkà lɛɛ̀gwey, ɓɛ caɗ Yeesus, ɓɛ ghaaghràg.
Ŋwos ancèm ànɛn, Ɓɛ̀sàdùsyɛŋ ɓɛ ɓɛɛ kpaaghi lɛ, com kidɛŋ ki yin lɛ, rìghèmɓɛ̀n ɗi ɓilòŋ, ɓɛ yughày Yeesus a nyoo, ɓɛ tɔg nyi lɛ: 
Nɗèsàg! Moyis à kalìghà lɛ, i ŋwaà wii, kɛ̀ɛ càɗ man, geni à baŋì à teɗ ǹkpɔɓ wii, à yay ɓɔn ɗì wɔ ɓi ɗii ɗi geni ànɛ à wii. 
Wɔ̀lɛ ɓìsii ǹɗì fɛ rì ɓum ɓɛdɛŋ ɓɛ ɓɛ ǹɗì ɓi rìgeni ɗyaa, ɓɛsɛ̀ɛ̀ taàɓɛ̀ɛ̀, baŋì rì baŋì. Roànsɛ̀ɛ̀mɛn a wɔlɛ̀ngà, à ki wu; yɛ̀ɛ à ɓaghà ɓi ri man, nni à càɗkà ǹkpɔɓ wii ri geni. 
Fɔɔnnɛ geni à kìɓɛ̀ɛ̀ a wughà, kɛ̀ɛ̀ man roàkìraa gìrig; à kɛ̀n kì kpaŋì ɓi roà kìtaàɓɛ̀ɛ̀. 
Ajɛ̀m ì kìtaàɓɛ̀ɛ̀ ki ɓum kìn, nnɛ giɓ anɛ̀n à wughà girig. 
Nni ŋwosi righèmɓɛ̀n ɗi ɓilòŋ, giɓ anɛ̀n a ɓaa gɛ gili ghɛ̀n anɛ ɓi kìtaàɓɛ̀ɛ̀ ki ɓum kìn? Yɛ̀ɛ ɓɛ̀sɛ̀ɛ̀ ɓɛ̀cèm ɓɛ ɓaghà ɓɛ̀yii ɓii? 
Yeesus à ɓàg ɓɔ lɛ: Ɓi pwààrɛɛ; ɓisuulɛ ɓi kìi lɛ, kɛ̀ ɓi wog ɓiɓan ɓi ɓi ri ɓì kànɛn, kɛ̀ ɓi ki yi itèɗ wu Bɛ̀ll. 
Lɛ ŋwosi righèmɓɛ̀n ɗi ɓilòŋ, ɓɛ̀baŋì ɓaa wɔɔti ɓi ɓɛ̀yiɓ, ɓɛ̀yiɓ ɓɛ̀ kɛɛ̀ ki wɔɔti ɓɛbaŋì; ɓɔɔ̀cèm ɓɛ ɓaa gɛ yɛ̀ɛ ɓum ɓɛ titom ɓɛ ɓɛ ri aɗyòò. 
Ɓi kìɓan ki righèmɓɛ̀n ɗi ɓiloŋ, ɓì ɓàlà ɓi kiɓan ki Bɛ̀ll à kalìghà mìni lɛ: 
Ǹɗì Bɛ̀ll à Abiraham, Bɛ̀ll à Isag rì Bɛ̀ll à Yakɔɓ? Bɛ̀ll à yin Bɛ̀ll à ɓìloŋ à rì Bɛ̀ll à ɓumɓɛ ɓɛ rì cem. 
Yɛ̀ɛ gwìy ì ɓum ì wòkà ɓìtòkì ɓi Yeesus ɓiǹ, rìrèsì ɗii ɗi komgà ɓɔ mɛ̀rem.
Nni Ɓɛ̀fàrìzyɛŋ ɓɛ taŋzɛ̀ngà di ɓɛ mɛ wog lɛ, Yeesus àa sìmi Ɓɛ̀sàdùsyɛŋ ŋwɔm. 
Fɔɔnnɛ kìbog ki ɓi ɓɔ, ki ki ɓaghà coo ǹ-yiì ɓìdɔ̀gsɛna, ki yughà ki fèèghrɛɛ Yeesus rì ntɔɔ̀tɔɔgh lɛ: 
Ǹɗèsàg, ɓi ɓìdɔ̀gsɛna ɓì Bɛ̀ll ɓìcèm, kibe kɛɛ cee? 
Yeesus à ɓàg nyi lɛ: Kìdɔ̀gsɛna ki kɛɛ kalag lɛ: Keesi Kan Bɛ̀ll wɔ̀ɔ̀, rì ǹɗem wɔɔ wucèm, rì ǹghay wɔɔ wucèm, rì mɛ̀yitì mɔɔ mɛcèm. 
Kɛɛ ri kìdɔ̀gsɛna ki asu, ki ki cee ɓìdɔ̀gsɛna ɓimbog ɓìcèm. 
Ki kiɓɛ̀ɛ̀ ki ki pisɛɛ kiǹ ki ri lɛ: Keesi romum ànɛ wɔ̀ jàŋbog yɛ̀ɛ wɛ̀ɛmiɗ. 
Ɓi kìɓɛ̀ɛ̀ ki ɓidɔ̀gsɛna kiǹ, nnɛ rìrèsàg ɗi Moyis ɗìcèm, rì mɛ ɓɛkpaŋzì-ɓìɓan, mɛ sasaghii.
Yɛ̀ɛ Ɓɛ̀fàrìzyɛŋ ɓɛ ɓaghà ɓɛ̀taŋzɛn, Yeesus à tɔkà ɓɔ ǹtɔɔ̀tɔɔgh lɛ: 
Mìnii kpaaghi la ɓi kìɓan ki Kiris? À rì man à ghɛn? Ɓɛ ɓakà nyi lɛ: À rì man à Davit. 
Fɔɔnnɛ Yeesus à kpaaghà ɓɔ lɛ: Nni lannɛ Davit à reŋìghà nyi lɛ Kan, di Ǹghay à Bɛ̀ll à faa nyi ɗyomzɛ̀n, yɛ̀ɛ à kpaaghà lɛ: 
Kan àa ǹkpaa Kan wɛ̀m lɛ: Kɔ̀ri mɛ̀ fɛ ɓi weèlem, à kpaŋ yɛ̀ɛ ǹɗì ɓiì foŋì ɓɛ̀bènàbena ɓɔɔ a mɛ̀kòò mɔɔ zi.
Nni i Davit à mɛ regi nyi lɛ Kan, lannɛ à rì lɛ à ɓa tì man à Davit? 
Ŋwaànɛ à ɓaghà lɛ à ɓàg nyi ntɔɔ̀tɔɔgh wiǹ à ɓaghà ɓi. Fɔlɔɔ nnɛ à tumɛ̀n ɓi ŋwos anɛ̀n ŋwaàdɛŋ à ghɛɛsìghà tì ɓi lɛ a tɔg nyi ǹtɔɔ̀tɔɔgh.
Fɔɔnnɛ Yeesus à kalìghà gwìy ì ɓum rì ɓɛ̀yilàg ɓii lɛ: 
Ɓɛ̀rèsàg-ɓìdɔ̀gsɛna ri Ɓɛ̀fàrìzyɛŋ, ɓɛ ri ri ǹtɛ̀g wulɛ, ɓɛɛ resag ɓum ɓìdɔ̀gsɛna ɓi Moyis. 
Fɔɔnnɛ ɓì ghɛ̀ɛ̀sɛɛ lɛ, ɓì wog, ɓì ki ɓèŋ ɓiɓan ɓìcèm ɓi ɓɛ kpaa mìni; kìɓan kifog, kɛ̀ ɓi nɔ̀ɔ̀ti mɛkìkìì maa, ɓisuulɛ, ɓɔɔ̀ kakali ri ŋwɔm, ɓɛ̀ kɛɛ̀ kì com ki ɓɛɛ̀ kpaakpàà. 
Ɓɛ ti ɓɛ kagì ɓìrìirìɗ ɓi mɛtɛ̀g di ɓɛɛ̀ tɛ̀ɛghtɛgsì ɓumkifog, ɓɔmiɗ ɓɛ̀ kɛɛ̀ gherɛn lɛ di ɓaa nyɛ̀ŋi mɛ̀tɛ̀g mɛǹ nsoò rì man à càg. 
Ɓìɓan ɓìcèm ɓi ɓɛɛ̀ kìkì ɓi ri lɔŋ lɛ ɓum ɓɛɛ ghɛn bɔ; ɓɛ ti ɓɛ sinàg ɓɛ̀kànɗa ɓɛ pògpòg ɓi mɛ̀to rì ɓi ɓyàg, ɓɛ ki ràɓsag mɛkeɓ maa mɛ ɓìlàà. 
Ɓɛ ti ɓɛ keesàg mɛ̀kɔ̀ɔ̀ mɛ asu, di ɓɛ kɛɛ kìsɛ̀nɛ̀, ɓi naa yi bɔ̀ŋzɛ̀n, ɓɛ kɔràg ɓi mɛ̀kɔ̀ɔ̀ mɛ ǹtonto. 
Ki kɔngì girig ɓɔ lɛ, ɓɛɛ toòtògsì ɓɔ rì coo nyaasɛ̀n ɓi gwìy, ɓɛ ki rereŋi ɓɔ lɛ: Ɓɛ̀rèsàg. 
Wɔ̀lɛ mìnii ghɛɛ̀sɛɛ ɓi ki gherɛɛ lɛ, ɓɛɛ rereŋi mìni lɛ ɓɛ̀rèsàg ɓisuulɛ, ɓì rì lɔŋ ri ǹɗèsàg bog, miniìcèm ɓì ki ɓa ti ɓi rìgeni. 
Kɛ̀ ɓi reŋi ŋwaàdɛŋ fɛ ɓi ziinɛ lɛ tààta wìn, ɓisuulɛ, ɓì rì lɔŋ Seŋi bog lɛ roànɛ à rì aɗyòò. 
Kɛ̀ ɓi ki gherɛn lɛ, ɓɛɛ reŋi mìni lɛ, ɓɛ̀kɛ̀ɛ̀sì ɓisuulɛ ɓì rì lɔŋ ri ǹkɛ̀ɛ̀sì wìn bog nnyɛɛ ri lɛ Kiris. 
Ŋwaànɛ à rì ɓiì ɓaà ǹɗɛlì-asù ɓi nɗaŋ win, a ghɛ̀ɛ̀sɛɛ kì ɓaà ǹkìì-kìsay wiǹ. 
Mum ǹcèm ànɛ à rì ɓiì ɓɔgsii nyimiɗ, ɓɛ ri nyi ɓiì sɛɛ̀dii; roànɛ à sɛɛ̀dii nyimiɗ ɓi zi, ɓɛ ɓɔgsì nyi.
Nyìighnyìg rì mìni ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ɓì rì lɛ, fyɛɛ̀fyɛɛ̀ ɓì ŋwɔm ìghèy ɓi ɗùm, ɓisuulɛ ɓi ghegheg ɓum lɛ ɓɛ̀ kɛɛ ɗiŋi ɓi kìlɔ̀ŋ ki aɗyòò; mìniìɓɔmiɗ kɛ̀ ɓi ɗiŋi miì, kɛ̀ ɓi ki gherɛn lɛ, ɓumɓɛ ɓɛɛ̀ kɔ̀nkɔn lɛ ɓɛɛ ɗiŋi miì, ɓɛɛ ɗiŋì. [ 
Nyìighnyìg rì mìni Ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ɓì rì lɛ fyɛɛ̀fyɛɛ̀ ɓi ŋwɔm ìghèy ɓi ɗùm ɓisuulɛ ɓi pùupumzì mɛɛ mɛ mɛkpɔɓ, ɓì kìkì ɓyoo bɔ̀ŋzɛ̀n lɛ ɓum ɓɛɛ feki lɛ, ɓì rì ɓɛsyeesyee ɓɛ ɓum; kìɓan kiǹ kɛɛ̀ki ɓì rì ɓiì terì ɓìtèetèɗ ɓi deɓ.]
Nyìighnyìg rì mìni ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ɓì rì lɛ, fyɛɛ̀fyɛɛ̀ ɓi ŋwɔm ìghèy ɓi ɗùm, ɓisuulɛ ɓi rereni jàŋ lɛ, ri ɓi rìɓày rì ɓi zi ì zɛy lɛ ɓi syoŋ mum ànɛ ɗiŋi ɓi nɗaŋ win nsoò bogtɛ̀n. Nni yɛ̀ɛ ɓi ki syòŋi mum lɔɔ, ɓì kì lɛ ŋwaànɛ̀n a ɓa ŋwaànɛ à ghɛ̀ɛ̀sɛɛ rì ɗuu ɗi fiɗyàɓ fikɔ̀ɔ̀, à cee mìni ɓi kìɓeɓtàg ki ǹɗem.
Nyìighnyìg rì mìni ɓumɓɛ ɓì rì lɛ: mìni rì tìɗyaŋ, ɓi ki kɛ̀ɛkɛɛ̀sì ɓɛ̀ro ɓum. Ɓì ti ɓì kpaaghì lɛ: I ŋwaà kànɛɛ bɛ̀ɗ ri naà-Bɛ̀ll, di à kìi ɓi com, wɔ̀lɛ i ŋwaà kànɛɛ bɛ̀ɗ ri gol ìnɛ ɓi naà-Bɛ̀ll, fɔlɔɔ a rèsì lɛ, à rì ǹsììrɛn ɗi kìɓan ki à kànɛɛ bɛ̀ɗ miì. 
Mìni ɓumɓɛ ɓì rì lɛ: mìni lɛ dùŋdùŋ, ɓì ki ɓa ti rì tìɗyaŋ, rì gol rì naà-Bɛ̀ll ìnɛ yɛ̀ɛ kìkì lɛ gol yɛ̀ɛ ɓa kìcèlì, cɛ kɛɛ cee kimbog? 
Ɓì ti ɓì kalàg tì lɛ, i ŋwaà kànɛɛ bɛ̀ɗ ɗi rìkùna, di à kìi ɓì com; kìɓan kifog, i ŋwaà kànɛɛ bɛ̀ɗ ri kìtuwe ki ɓɛ saghii ɓi rìkùna di à rì ǹsììrɛn ɓi kìɓan ki à kpaa. 
Mìni ɓɛ̀ɗyaŋɗyàŋ ɓɛ! Rì com ki ŋwaà faa ɓi rìɓɔgsì ɗi Bɛ̀ll, rì rìkùna ɗi ɗyɛɛ̀ kìki lɛ com kiŋcèm kɛɛ ɓa kìcèlì, cɛ kɛɛ cee kimbog? 
I ŋwaà kànɛɛ bɛ̀ɗ ɗì rìkùna, di à kànɛɛ bɛ̀ɗ yɛɛ lɔɔ lɛ, ɗì rìkùna ɗyɔmiɗ, rì com kìcèm ki ki sasaghii miì aɗyòò. 
Ŋwaànɛ à kànɛɛ bɛ̀ɗ rì naà-Bɛ̀ll, di à kìi lɛ, à kànɛ̀n bɛ̀ɗ rì naà-Bɛ̀ll yɔ̀miɗ, à ki kànɛn ɗi roànɛ à kɔ̀kɔrii ɓi naà-Bɛ̀ll. 
Nni Ŋwaànɛ à kànɛɛ bɛ̀ɗ ɗi ɗyoo, à kìi lɛ, à kànɛ̀n bɛ̀ɗ rì ìkɔ̀ɔ̀ wu rilàmì wu Bɛ̀ll, à ki kànɛn ti rì roànɛ à kɔ̀kɔrii ɓi-kɔ̀ɔ̀ wiǹ.
Nyìighnyìg rì mìni ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ɓì rì lɛ, fyɛɛ̀fyɛɛ̀ ɓi ŋwɔm ìghèy ɓi ɗùm, ɓisuulɛ ɓì ti ɓì falàg gàɓ ì kìntɛ̀ɗ ìnɛ ɓi ɓyom ɓi ɓi dɛm fɛlɛ yɛ̀ɛ kìzòò rì bààzì, rì gèg, ɓì sɛɛtì ɓɛ̀lem ɓɛ ɓiɓan ɓɛ ɓi ɓìdɔ̀gsɛna ɓɛ ɓɛ ri lɛ: rì saaɗ, rì nɗem wu nyìighnyìg, ɗì rìroòzì ɗi mɛkàg, kɔm̀ lɛ, ɓìɓan ɓìǹ ɓyɛɛ̀ɓi mum à ghɛ̀ɛ̀sɛɛ kì kìi, kɛ̀ɛ ki sɛɛti ɓimbog. 
Mìni ɓɛ ɓì rì lɛ, mìni rì tìɗyaŋ, ɓì ki kɛ̀ɛkɛɛ̀sì ɓɛ̀ro ɓum, ɓì ti ɓì cakì mɛ̀rɔ̀g min lɛ ɓi pisi fìnyuŋnyuŋ fi fi ri miì lɛ kɛ̀ ɓi mìn fyɔ, wɔ̀lɛ ɓi ghaàgh fɛ, ɓì mìn syam à bimiɗ.
Nyìighnyìg rì mìni ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ɓì rì lɛ, fyɛɛ̀fyɛɛ̀ ɓi ŋwɔm, ìghèy ɓì ɗùm, ɓisuulɛ ɓi sòòsoo lɛ, rì jɛ̀m ì ɓɛ̀ɓeŋ rì jɛ̀m ì ɓɛ̀taasà, kɔm̀ lɛ ɓyom ɓìn ɓi ri ɓì rònɛn ɓi ɗùm lɛ, rì wii, rì kìnɔli ki ɓiɓeɓtàg ɓi ɓiɓan. 
Wɔ̀ Fàrìzyɛŋ ànɛ à rì rì tìɗyaŋ! ka logha kì sòo ɗùm ɗi ɓèŋ, rì ɗùm ɗi taasà, di fɔɔnnɛ jɛ̀m yɛ̀ɛ ɓa girig ǹtɛnɛn.
Nyìighnyìg rì mìni ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ɓì rì lɛ, fyɛɛ̀fyɛɛ̀ ɓi ŋwɔm, ìghèy ɓi ɗùm! Lɛ ɓì rì yɛ̀ɛ zɔ̀ŋ yi yi ri yì puɓsiyɛn, yi rɔɔtàg ɓi dan, kɔm̀ lɛ, yì ri yi ronɛn ɓi ɗùm lɛ, rì ɓìwoɓ ɓi ɓilòŋ, rì tìfin mɛ̀kuu mɛ̀kuu. 
Fɔlɔɔ nnɛ mìnii ri girig ɓɛ̀syeesyee ɓɛ ɓum ɓi rìseèsèèrɛ̀n kìɓan kifog wɔɔ ɓi ɗùm, ɓì rì ɓɛ̀ ronɛn lɛ, rì mɛ̀ghèy rì kìtɛ̀ŋtɛ̀ŋ.
Nyìighnyìg rì mìni ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ ɓì rì lɛ, fyɛɛ̀fyɛɛ̀ ɓì ŋwɔm ìghèy ɓi ɗùm, ɓisuulɛ ɓi kìki ɓisyeesyee ɓi zɔ̀ŋ ɓisuu ɓɛ̀kpaŋzì-ɓìɓan, ɓì ki rɛ̀ŋɗɛŋ zɔ̀ŋ yi ɓumɓɛ ɓɛ ghɛghɛ̀ɓkà ɓi saaɗ, 
ɓì ki kakali lɛ: I tì ɓa ɓi mɛ̀ru mɛ ɓɛ̀seŋi ɓis ɓɛ ɓɛ sɛ̀ɛ̀mɛn ɓɛ ghɛghɛ̀ɓkà miì, di tì ɗiŋìghà ɓi dàŋ rì ɓɔ, lɛ ti yogsi bwaɓ yi ɓɛkpaŋzì-ɓìɓan. 
Fɔlɔɔ a rèsii lɛ: mìniìɓɔmiɗ ɓì yii lɛ, ɓì rì ɓɔn ɓɛ ɓumɓɛ ɓɛ wowòlà ɓɛ̀kpaŋzì-ɓìɓan. 
Nni kɛ̀ɛna min asu, ɓi wɔmɓɛn kìsay ki ɓɛ̀seŋi ɓin ɓɛ ghɛlɛ̀ngà. 
Nyoo yi lɛ mìni, ɓìgòm ɓi lɛ mìni ɓì! lannɛ ɓì ɓiì kìi lɛ ɓi ghɛ̀ɓ rìkɛ̀n ɗi ɓi ɗuu ɗi fìɗyàɓ fikɔ̀ɔ̀? 
Kìɓan kiǹ kɛɛ̀ki ǹɗì mìni ɓiì romiì lɛ: rì ɓɛ̀kpaŋzì-ɓìɓan, rì ɓum ɓɛ ɗyomzɛ̀n, rì ɓɛ̀yiì-ɓìɓan; ɓì ɓiì kìi lɛ: ɓì wey ɓɛ̀roɓɛ, ɓì ghɛ̀rì ɓɔ ɓi ɓɛ̀kɔrɔs, ɓi ɓog ɓɛ̀ro ɓɛmbog ɓi kìtòn ɓi naa yin yi bɔ̀ŋzɛ̀n, ɓì ki kìki ti ɓɛ̀ro ɓɛmbog ǹtɔɓ lɛ i ɓì pɛ̀sɛɛ ɓi bàn ìnɛ, ɓì cee ɓi ìmbog. 
Lɛ di bwaɓ yi ɓum ɓɛ̀cèm ɓɛ ɓaà wowèy fɛ ɓi ziinɛ, kɛ̀ɛ̀ kìɓan ki ɓɛ kiì, yɛɛ kɛǹ mìni ɓi ǹto; à tumɛ̀n ɓi bwaɓ yi Aɓɛl ànɛ à ɓaghà saaɗ à mum à kpaŋ ɓi bwaɓ yi Zakarii ànɛ à ɓaghà man à Berekya, innɛ ɓì wolà ɓi nyìinyìm ànɛ lɛ, rì naà-Bɛ̀ll, rì rìkùna. 
Ǹkalii mìni ɓi saaɗ lɛ, ɓìɓan ɓin ɓiǹ ɓìcèm, ɓi ri siŋ ri ɓumɓɛ ɓi gbàà ìnɛ.
Yorisalɛm! Yorisalɛm! wàànɛ u kìki lɛ: Ù cuùcùùsì ɓɛ̀kpaŋzì-ɓìɓan, ù ki roorogì ɓumɓɛ ɓɛ romiì a lɔ̀ŋkɔɔ gɔ̀g, m̀mɛ kaa bee inɛ ǹtaŋzɛn ɓɔn ɓɔɔ, fɛlɛ yɛ̀ɛ jɛɛ à zag a taŋzag ɓɔn a mɛ̀keɓ mii-zi, bɔ̀ɓ, lɛ bɔ̀ɓ wɔ̀lɛ kɛ̀ kɛɛ̀ kɔ̀n mini fɔlɔɔ. 
Nni yiina lɛ, ɓɛ ri ɓiì rinii mɛɛ min zɛy kɛ̀ɛ̀ com. 
Nni ǹkalii mìni lɛ: ɓyàa ghɛɛ̀di ɓi mɛ nsoò ŋwos bog, à kpaŋ yɛ̀ɛ ɓì ɓiì kalii lɛ: Rìkem ɗyɛɛ ɓa rì roànɛ à yùu yì ɓi ɗii ɗi Kan.
Yɛ̀ɛ Yeesus à kpagày ɓi naà-Bɛ̀ll à tumɛ̀n rìghaàgh, ɓɛ̀yilàg ɓii ɓɛ yughày nyì a nyoo lɛ ɓɛɛ kali nyi lɛ, a ghɛǹ kisay ki ɓum ɓɛ kighà ɓi rìtoŋ ɗi naà-Bɛ̀ll ìnɛn. 
Wɔ̀lɛ, Yeesus à ɓàkà ɓɔ lɛ: Aa ɓì ghɛɛ kìtoŋ kiǹ kìcèm yɛ̀ɛ ki ri? Ǹkalii mìni ɓi saaɗ lɛ: mɛɛ mɛ, mɛ ri ɓiì wààrɛɛ mɛcèm, nsoò gɔ̀g bog yàa ɓa ti ɓi ǹsasaghiyɛn ɓi ìdɛŋ aɗyoo ɓi jàŋ ìnɛ.
Nni à kɔ̀rìghà ɓi dòn ì ɓɛ̀òlìvyee, ɓɛ̀yilàg ɓii ɓɛ yu nyi kìtɔɔ̀gh a dwìɗ lɛ: Kali ɓìsi fin innɛ kìɓan kiǹ ki ɓiì kìlɛɛ, ù ki fa ɓisi kìrèmzɛnà ki ɓi rìsugtìì ɗyɔɔ, rì rìlèg ɗi zi. 
Fɔɔnnɛ Yeesus à ɓàkà ɓɔ lɛ: Ɓì konàg lɛ mum kɛ̀ɛ yègsi mini. 
Ɓisuulɛ ɓum lɛɛ̀gwey ɓɛ ɓiì yùu ri ɗii ɗyɛ̀m, ɓɛ kpaakpàà lɛ: Mɛ̀ yɛɛ ri Kiris; fɔɔnnɛ ɓɛ ri ɓiì syoŋi ɓum lɛɛ̀gwey. 
Ɓì rì ɓiì woògh di ɓɛɛ̀ kakali ɓiɓan ɓi mɛ̀y mɛ mɛɛ̀ ɗùuɗuùrɛ̀n, rì mɛ mɛɛ̀ pèeghpegsɛ̀n yì, konaaghna lɛ, ìris wɛ̀ kɛɛ̀ ɓan mini, ɓisuulɛ ki ghɛɛ̀sɛɛ kì kìlɛɛ fɔlɔɔ; nni àa rìlèg ɗi zi ɗyɛɛ ri ɓiì ɓaà lɔɔ. 
Ki ɓiì ɓaà lɛ: ɓumɓɛ ɓì tum a zi anɛ ɓɛ ram wɛ̀y ri ɓɛ ɓi tum àmbog; ɓɛ ɓi kìlɔ̀ŋ ki ɓɛ ram wɛ̀y ri ɓɛ ɓi kimbog; fɔɔnnɛ zày ì ɓiì kìi jàŋ jàŋ, zi ì ki nyɛ̀ɛnyɛŋɗɛ̀n lɛ rì foo ì nyɛ̀ŋɗɛ̀n, rì foo ì nyɛ̀ŋɗɛ̀n. 
Ɓìɓan ɓiǹ ɓìcèm ɓi ri ɓa lɔŋ ritumɛ̀n ɗi rikɛŋ ɗi ɓi riyay. 
Fɔɔnnɛ ɓɛ ri mìni ɓiì ɓangii, ɓɛ ki lɛ ɓi woòg mɛ̀tɔɓ, ɓɛ weeyì mìni, ɓìlɔ̀ŋ ɓìcèm ɓi ri mìni ɓiì ɓèèzɛɛ ɓisu wɛ̀m. 
Kìɓan kiǹ ki ɓiì kɛ̀ɓtii ɓum lɛɛ̀gwey fiɓàg, ɓɛ tɔɔ̀tɔ̀kɛ̀n ɓɔ rì ɓɔ, ɓɛ ki ɓigti bènà ɓi nyìinyìm wàà. 
Ɓɛ̀pwààpwaà ɓɛ ɓɛkpaŋzì-ɓìɓan ɓɛ ri ɓiì yùu lɛɛgwey, ɓɛ syoŋ ɓum kìtuu. 
Ǹkɔ̀nɛ̀n à ɓum lɛɛ̀gwey a ri fɔy, ɓisuulɛ kìtɛ̀ŋtɛ̀ŋ ki ri ɓa di ki mɛ ɓyɔ̀ɔ̀. 
Wɔ̀lɛ ŋwaànɛ à rì ɓiì sììrɛɛ ɓi rìgherɛ̀n à kpaŋ a rìsugtɛ̀n, à ɓiì ghɛɛ̀ cɛɓ. 
Syeesyee à Ɓɔlɛ à kìlɔ̀ŋ ki Bɛ̀ll ànɛ, à ɓiì kalɛɛ zi bimiɗ, lɛ kìɓan ki Ɓɔlɛ ànɛ̀n kɛɛ yilɛn ɓi ɓìlɔ̀ŋ ɓìcèm, ajɛ̀m ìnɛn nnɛ rìsugtɛ̀n ɗi zi ɗi ri ɓa. 
Yɛ̀ɛ ɓi ɓiì ghɛɛ̀ di ɓum ɓɛ ti ɓiì kìkii ɓiɓe ɓi ɓi ri koŋnyoo ɓi jàŋ inɛ ì rì kìcèlì yɛɛ Daniyɛl à kpaaghà, ŋwaànɛ a ɓàɓay ɓìɓan ɓi Bɛ̀ll, à ghɛ̀ɛ̀sɛɛ kì kɔ̀rii ɗyomzɛ̀n. 
Fɔɔnnɛ ɓumɓɛ ɓɛ ri ɓa a Zyude, ɓɛ ghɛɛ̀sɛɛ kì ghɛŋii ɓi dòn aɗyòò; 
ŋwaànɛ à ri ɓa ɓi mɛɛ aɗyòò, kɛ̀ɛ sɛɛdiì tì lɛ a teɗ ɓyom ɓi ɓi ri nyi ɓi naa. 
Fɔɔnnɛ ŋwaànɛ à ri ɓa ɓi dɛm, kɛ̀ɛ sugti a mɛɛ lɛ a teɗ kìlàà kii. 
Nyìighnyìg rì ɓɛ̀yiɓ ɓɛ ɓɛ rì ɓa ri mem, rì ɓɛ̀gɛɓyɛ̀y ɓɛ ɓi mɛ̀ru mɛ̀n. 
Ɓɔ̀ŋzaaghna Bɛ̀ll lɛ, cààmɛ̀n ki lɛ ɓi ghɛŋi, kɛ̀ kɛɛ̀ ɓa cààmɛ̀n à bùmà nsoò lɛ ŋwosi Saɓàt. 
Ɓisuulɛ, ɓi cààmɛ̀n kiǹ ǹtɔɓ wu wu ri ɓiì ghɛnɛɛ wu ɓiì tèghɛɛ wu cee mɛ̀tɔɓ mɛ̀cèm mɛ maa ghɛɛ̀ghɛ̀nɛ̀n à tumɛ̀n yɛ̀ɛ zi i kìlɛ̀ngà, à kpaŋ ɓi cààmɛ̀n ki, fɔɔnnɛ ǹtɔɓ wu kpaŋdiyɛn yɛ̀ɛ wiǹ waa ghɛnɛɛ gɛ tì ɓi. 
I mɛ̀ru mɛ̀n mɛ̀ kɛɛ̀ ɓa kìden, di nsoò mum bog à yin lɛ à ghɛɓ; wɔ̀lɛ ɓisuu ɓumɓɛ ɓɛ ri ɓɛ̀rɔ̀tɛn nnɛ mɛ̀ru mɛ̀n maa finɛn ɓi. 
Nni i mum à kalii min mini lɛ: Kiris à rì fɛ, nsoò lɛ, à rì fɛnii, kɛ̀ ɓì wog. 
Ɓisuulɛ ɓɛ̀kiris ɓɛ ɓɛpwàà, rì ɓɛ̀pwààpwaà ɓɛ ɓɛkpaŋzì-ɓìɓan ɓɛ ɓiì yùu, ɓɛ kikì ɓyoo dàm rì ɓɛ̀koŋnyoo ɓɛ ɓiɓan ɓi lèg ànɛ lɛ, i kaa rì lɛ ki kilɛ̀n, di ɓɛ ri lɛ ɓɛ syoŋ̀ nsoò ɓumɓɛ ɓɛ ri ɓɛ̀ɓɔ̀nɛn. 
Kɛɛ̀ki ǹloogh mìni kì wogsii lɔɔ.
I ɓɛ kalii mìni lɛ: Ghɛɛna, à rì fɛnii ɓi-reɓ, kɛ̀ ɓi kɛ̀n wɔɔ, nsoò ɓɛ kpaa mìni lɛ, à rì nyamzɛn fɛnii, kɛ̀ ɓi wog. 
Ɓisuulɛ, rìyù ɗi Man à mum ɗi ri ɓa yɛ̀ɛ ŋwaàŋwàɗ ànɛ à ti lɛ, i à ŋwàriì a rìpɛ̀sàg ɗi ŋwos, kìtɛɛtɛn kii ki kpaŋ a rìnɔ̀ŋɗàg ɗì ŋwos.
Jàŋ ìnɛ kiloŋ ki com ki nɔnɔŋii yɛɛ̀nɛ tìgheèghèè ti ri ɓiì sùùrɛɛ wɔɔ.
Ajɛ̀m ì ɓìɓeɓtàg ɓi mɛru ɓìn, kisaa ki ŋwos ki ri ɓiì ghàsi ki lɔ̀ɔ̀ghrɛɛ birìm, ŋwii kɛ̀ɛ lòmdi, tyɔɛy ti kɔɔ̀kɔ̀sɛ̀n yì aɗyòò di tyɛɛ̀ kpìkpì; mɛ̀tèɗ mɛ ɓi ɗyoo mɛ nyɛŋɗɛ̀n. 
Fɔɔnnɛ kìfèèghrɛnà ki Man à mum ki ɓiì resɛɛ yi aɗyòò, mɛ̀kuu mɛ ɓum mɛ̀cèm mɛ ɓi ziinɛ mɛ ɓiì seeghkɛɛ mɛ ki ghɛn di Man à mum a sɛnsɛn yi aɗyòò ɓi ɓìkwìɗ, ǹɗonɛn rì coo ìtèɗ, rì coo rikèm. 
À romi gɛ ɓum ɓii ɓɛ titom rì ɗyam ɗigwey, ɓi mɛ̀fon mɛ zi mɛnin, lɛ ɓɛɛ taŋzɛn ɓum ɓii ɓɛ ɓɛ ri ɓɛ̀ ɓɔ̀nɛn ɓi zi bimiɗ rì ɓi ɓɛ̀tum ɓɛ zi ɓɛ̀cèm. 
Terina kìfèèghrɛnà ɓi fìgyee: cààmɛ̀n kìcèm ki ɓɛ ghɛɛ di myaɓ mɛɛ̀ wòowomzɛ̀n, tyɛn ti tɔtɔ̀ɓ ɓɛ ti ɓɛ yilàg lɛ: Kìlòm ki yùu. 
Fɔlɔɔ nnɛ mìni girig ɓì ghɛ̀ɛ̀sɛɛ kì yiì lɛ: Man à mum à ti jàŋbog ɗì rìyù di ɓì ghɛɛ ɓìɓan ɓiǹ ɓìcèm. 
Nkalii mìni ɓi saaɗ lɛ, bɔ̀ɓ i ɓum ìnɛ, yàa lèg ɓi bimiɗ, di ɓìɓan ɓi ɓìcèm ɓi kaka kɛ̀ɛ̀ kì kìlɛɛ. 
Ɗyoo rì zi ɓi ri ɓiì ghaghii, kìɓan kifog ɓìɓan ɓyɛm̀ ɓyaa ghaagh ɓi.
Wɔ̀lɛ, ɓi kìɓan ki gòn, nsoò lɛ cààmɛ̀n kiǹ, ŋwaàdɛŋ à yii ɓì; nsoò ɓum ɓɛ titom ɓɛ aɗyòò, nsoò Man, lɔŋ Tààta cɛ̀ncii yɛɛ yii. 
Kìɓan ki ki kìlɛ̀ngà ɓi mɛ̀ru mɛ Nowe, kɛɛ ri kìlɛn ɓi rìsugtìì ɗi Man à mum. 
Ɓisuulɛ ɓi mɛ̀ru mɛ mɛ ghaghìghà, di don ì ka tumɛn ɓi, ɓum ɓɛ kikìghà lɛ, ɓɛ ɗiɗi, ɓɛ nɔnɔ, ɓɛ wɔwɛ̀y ɓɛ̀yiɓ, ɓɛ ki fafa ɓɛgɔ̀n a mɛ̀wɛy, à kpaŋ ŋwos anɛ Nowe à ɗiŋìghà ɓi kìkɔm, 
ǹɗem wu kɛsìghà ɓi ɓɔ ri kìɓan kidɛŋ à kpaŋ yɛ̀ɛ don i yùghà, ì teɗ ɓɔ ɓɛ̀sɛ̀ɛ̀ ɓɛcèm; folɔɔ nnɛ ki ri ɓa ɓi rìsugtìì ɗi Man à mum. 
Fɔɔnnɛ ki rì ɓa lɛ: i ɓum ɓɛ ri a dɛm ɓɛsɛ̀ɛ̀ ɓɛɓɛɛ̀, ɓɛ teɗ bog, ɓɛ caɗ àmbog. 
Nsoò lɛ i ɓɛ̀yiɓ ɓɛ ri ɓi rìwɔ̀g ɗi ɓyom ɓi gɔ̀g ɓɛ̀sɛ̀ɛ̀ ɓɛɓɛɛ̀, ɓɛ teɗ bog ɓɛ caɗ bog. 
Fɔɔnnɛ kɔ̀riina cem, lɛ ɓi yii ɓi fin ìnnɛ masà wìn a rì ɓiì yùu. 
Nni yiina lɛ, i ŋwaàmɛɛ àa ti à yilàg cààmɛ̀n ki wiiwìì à rì lɛ à yù nyi ki yii ɓyom miì rì ìru, di à rì lɛ à kɔ̀rì cem, lɛ ɓɛ̀ kɛɛ̀ ɓɛg nyi mɛ̀ɛ̀. 
Fɔlɔɔ nnɛ mìni girig, kɔ̀riina cem, lɛ Man à mum à ɓiì yùu ɓi cààmɛ̀n kɔm̀ ki ɓì yii ɓi lɛ, à ri ɓiì kpaŋì miì.
Nkìì-kìsay anɛ à rì lɛ: nyi rì mɛ̀wog, nyi rì ɗyomzɛ̀n, nnyɛɛ rì ǹkìì-kìsay anɛ masà wìì a ɓɔgsìghà rìfòm ɗi ɓɛ̀kìì-ɓìsay ɓii ɓɛmbog, lɛ a falag ɓɔ ɓìɗilàg ɓi ɓyààmɛ̀n ɓi ɓi ghɛɛ̀sɛɛ. 
Mààgh rì ǹkìì-kìsay anɛ̀n di masà wìì a sughiì à tanɛ̀n nyi di a kìki kisay kiǹ. 
Ǹkalii mìni ɓi saaɗ lɛ, masà wìì à rì ɓiì reɓsɛɛ ɓyom ɓii ɓìcèm rì nyi. 
Kìɓan kifog, i à rì kìɓeɓtàg ki ǹkìì-kìsay, nnɛ à fèegh wɔɔ ɓɛɛ̀ nyimiɗ lɛ, masà wɛ̀m àa sug yi ɓi lɛ fyɛ̀ɗ, 
à tumɛ̀n rìkwiy ɗi ɓɛ̀kìì-ɓìsay ɓɛmbog, à kì lɛ: à ɗi, à nɔ, bas rì ɓɛ̀nɔɔ̀-mɛ̀rɔ̀g. 
Fɔlɔɔ nnɛ masà à ǹkìì-kìsay anɛ̀n à rì ɓiì peetɛɛ yi ŋwos nyimiɗ anɛ à ɓoŋɓoŋi ɓi nyi, rì ɓi cààmɛ̀n ki nyii yii ɓi lɛ masà wìì a rì lɛ à kpaŋ. 
Masa wìì a rì nyi ɓiì pàkii mpàkakɛn , à ki foŋ nyi ɓi nɗaŋ wu ɓum ɓɛ fyɛɛ̀fyɛɛ̀ ɓi ŋwɔm ìghèy ɓi ɗùm, jàŋ ìnɛ ɓum ɓɛ ri ɓiì rèereèdɛ̀n ɓɛ ŋaàŋààdì min.
Fɔɔnnɛ kìlɔ̀ŋ ki aɗyòò ki pisɛɛ rì ɓɛ̀gɔ̀n ɓɛ ɓɛ̀yiɓ ǹtɛ̀ɗ ɓɛ ɓɛ tekà ɓɛ̀lamɓà ɓaa lɛ ɓɛɛ kɛǹ kì ɓoŋì ŋwaànɛ à ɓaghà lɛ a wɔlɛ̀n. 
Kìtaǹ ki ɓi ɓɔ ki ɓaghà kɛ̀ɛ̀ ɗyomzɛ̀n, kìtaǹ kimbog rì ɗyomzɛ̀n. 
Ɓɛ̀roɓɛ ɓɛ ɓaghà kɛ̀ɛ̀ ɗyomzɛ̀n, ɓɛ tekà ɓɛ̀lamɓà, ɓɛ̀ kɛɛ̀ teɗ kàràsin, 
wɔ̀lɛ, ɓɛ̀roɓɛ ɓɛ ɓaghà rì ɗyomzɛ̀n ɓɛ tekà lɛ: rì ɓɛ̀lamɓà, rì kàràsin ɓi ɓɛ̀kɔliba. 
Nni yɛ̀ɛ ŋ̀waà rìwɛy à lɛ̀mzìghày, ɓɛ̀gɔ̀n ɓɛǹ ɓɛ cuu tìlo di ɓɛ mɛ fɔy. 
Yɛ̀ɛ nyìinyìm à-ru à kpagà, nni ɓɛ wokày jɛ̀ɛ̀ lɛ ǹwɔlì innɛ, kpaŋinay ɓi kɛǹ nyi kì ɓoŋì. 
Fɔɔnnɛ ɓɛ̀gɔ̀n ɓɛ ɓɛ̀yiɓ ɓɛ kìntɛ̀ɗ ɓɛǹ, ɓɛ pɛsɛ̀ngà aɗyòò, ɓɛ roòsàg ɓɛ̀lamɓà ɓaa. 
Nni ɓɛ̀roɓɛ ɓɛ ɓaghà kɛ̀ɛ̀ ɗyomzɛ̀n ɓɛ tɔkà ɓɛ̀roɓɛ ɗyomzɛ̀n lɛ: Faana ɓìsi kàràsin, ɓɛ̀lamɓà ɓis ɓɛ ti ɓiì ɗimii. 
Ɓɛ̀gɔ̀n ɓɛ ɓɛ ɓaghà rì ɗyomzɛ̀n ɓɛ ɓaàg ɓɔ lɛ: Èe èe, gàɓ ì kàràsin ìnɛ ì ghɛ̀ɛ̀sɛ̀n lɛ, rì ɓìsi, rì mìni ì yin, ɓì rì ɓiì ɓàŋi ki kɛ̀ɛ jàŋ inɛ ɓɛɛ̀ kàkàɓ, lɛ ɓì lag yì ànkìn wɔɔ. 
Yɛ̀ɛ ɓɔɔ kɛngà kì làagh kàràsin, ǹwɔlì à rɔ̀ɓ kì kpaŋì ɓɛ̀roɓɛ ɓɛ ɓaghà jàŋbog, ɓɛ ɗiŋì rì nyi ɓi kìkpanà ki riwɛy; fɔɔnnɛ ɓɛ rogà ìsuunaa. 
Ɓɛ̀gɔ̀n bɛmbog ɓɛ yughày girig di cààmɛ̀n ki mɛ ghaàgh, ɓɛ kpaa lɛ: Kan, ŋ̀wàra ɓìsi naa. 
Nni ǹwɔlì à ɓàkà ɓɔ lɛ: Ǹkalii mìni ɓi saaɗ lɛ: Mɛ̀ ǹ-yii ɓì mini.
Fɔɔnnɛ ɓì ghɛ̀ɛ̀sɛɛ kì kɔ̀rii cem, lɛ ɓì yii ɓì gòn nsoò cààmɛn.
Kìlɔ̀ŋ ki aɗyoo ki ɓaa gɛ fɛlɛ yɛ̀ɛ ŋwaàdɛŋ ànɛ à reŋìghà ɓɛ̀kìì-ɓìsay ɓii, di à ti ɓiì kɛɛ rikɛ̀ɛ̀, à reɓsɛ̀n ìkum wii ri ɓɔ. 
Fɔɔnnɛ à kìghà lɛ: à fa roànɛ tìraŋ̀ tìtaǹ, roànɛ tìraŋ̀ tiɓɛɛ̀, roàmbog fìraŋ̀ fìfog; à faghà mum bimiɗ ànɛ ɓi ɓɔ gàɓ ìnɛ ì ghɛ̀ɛ̀sɛɛ rì ìtèɗ wii, à kɛ̀n min rikɛ̀ɛ̀ ɗii. 
Nni ǹkìì-kìsay ànɛ ɓɛ faghà tìraŋ̀ titaǹ à ghàskà kì tumɛɛ dùne rì tyɔ à fɔ̀n tìraŋ̀ tidɛŋ titaǹ. 
Roànɛ ɓɛ faghà tìraŋ̀ tiɓɛɛ̀, à kì girig dùne, à fɔ̀ɔ̀dì tidɛŋ tiɓɛɛ̀. 
Roànɛ ɓɛ faghà fìraŋ̀ fìfog à kɛ̀ngà, à tim zi, à ɓòm mɔ̀ɔ̀ni mɛ masà wìì miì. 
Di ki mɛ finɛn lɛɛ̀gwey yɛ̀ɛ masà à ɓɛ̀kìì-ɓìsay ɓɛǹ à kɛ̀ngà rìkɛ̀ɛ̀, nni à sukày, à tɔg ɓɔ lɛ, ɓɛɛ resi nyi kìsay ki ɓɛ rɔɓkà kì kìi ri mɔ̀ɔ̀ni. 
Fɔɔnnɛ roànɛ ɓɛ faghà tìraŋ̀ titaǹ à yughày rì tìraŋ̀ tidɛŋ titaǹ miì aɗyòò, à kpaa lɛ: Masà, ù faghà mɛ̀ tìraŋ̀ titaǹ nni tidɛŋ tyɛɛ̀ti titaǹ ti mɛ̀ɛ ǹɗɔ̀ɓi kì yaasii. 
Masà wìì a kpaaghà nyi lɛ: Ki rɔɔtɛɛ; ù rì syeesyee à ǹkìì-kìsay, wɔ̀ tì ǹkìì-kìsay a ǹtyweeyi. Yɛ̀ɛ ù rèsii mɛ̀ lɛ, ù rì ŋwaà-ǹtyweeyi ɓi ɓyom ɓisàg, ǹɗì wɔ̀ ɓiì rɛsii ǹlàmì ɓi ɓyom ɓigwey; ɗiŋi ɓi kìnyàà ki masà wɔ̀ɔ̀. 
Fɔɔnnɛ roànɛ ɓɛ faghà tìraŋ̀ tiɓɛɛ̀ à yughày girig, à kpaa lɛ: Masà, ù faghà mɛ̀ tìraŋ̀ tìɓɛɛ̀, nni tidɛŋ ti mɛ̀ɛ n-yaasii tyɛɛ̀ti tiɓɛɛ̀. 
Masà wìì a kpaa nyi lɛ: Ki rɔɔtɛɛ; ù rì syeesyee à ǹkìì-kìsay, wɔ̀ tì ǹkìì-kìsay a ǹtyweeyi; yɛ̀ɛ ù rèsii mɛ̀ lɛ, ù rì ŋwaà-ntyweeyi ɓi ɓyom ɓisàg, ǹɗi wɔ̀ ɓiì rɛsii ǹlàmì ɓi ɓyom ɓigwey fɔɔnnɛ, ɗiŋi ɓi kìnyàà ki masà wɔ̀ɔ̀. 
Fɔɔnnɛ roànɛ ɓɛ faghà fìraŋ̀ fìfog, à tyòŋdɛ̀ngày min à kpaa lɛ: Masà, ǹ-yighà lɛ ù tèri mum yɛ̀ɛ mɛ̀nɔ̀ɓɔ̀, lɛ ù ti ù kɛ̀ngì kìɓùmii ɓyom ɓi dɛm inɛ ŋwaàdɛŋ à sali, ù ki sagi ɓiɗilàg ɓi jàŋ inɛ ù mìskà ɓi. 
Fɔɔnnɛ ǹrisìghà, ǹkɛ̀n kì ɓòmi mɔ̀ɔ̀ni mɔɔ ɓi zi, nni, tera mɔ̀ɔ̀ni mɔɔ mɛɛ̀mɛ. 
Masà wìì a ɓàg nyi lɛ: Wɔ̀ ǹkìì-kìsay anɛ, ù kìi lɛ ù ɓeɓtɛ̀n ǹɗem, ù ki ɓa ɓɔɓwɛɗ! Ù yighà lɛ ǹti ǹkɛ̀ngi kìɓùmì ɓi dɛm inɛ ŋwaàdɛŋ yɛɛ sali, ǹki sagi ɓiɗilàg ɓi jàŋ inɛ m̀ɓɛ̀là ɓi. 
Ù ghɛ̀ɛ̀sɛ̀ngà min ki nyamì mɔ̀ɔ̀ni mɛ̀m a baŋ̀; di yɛ̀ɛ mɛ̀ɛ ǹsughii di mɛ̀ɛ ǹkɛ̀ɛ mɔ kì terì di mɛ mɛ yay. 
Ɓatɛɛna nyi fìraŋ̀ fiǹ, ɓi fa fyɔ rì ŋwaà tìraŋ̀ ntɛ̀ɗ. 
Ɓisuulɛ ŋwaànɛ à rì rì ɓyom innɛ ɓɛ ɓiì fatii lɛ à ɓa rì ɓyɔ lɛɛ̀gwey, kìɓan kifog, ŋwaànɛ à rì kɛ̀ɛ̀ com, ɓɛ ɓatɛ̀n maa gàɓ ànɛ à rì rì nyi. 
Ɓi ɓɛg ànɛ yɛ̀ɛ ǹkìì-kìsay a kɛ̀ɛ̀ gɛɓsɛ̀n ànɛn, pìighna nyi ɓi birìm ìnɛ ɓi dan, jàŋ inɛ ɓum ɓɛ ri rèereèdɛ̀n ɓɛ ŋaàŋààdì min.
Yɛ̀ɛ Man à mum à rì ɓiì yùu, ɓì rìgwey ɗii, ǹɗaŋ ri ɓum ɓɛ titom ɓɛ̀cèm, à ɓiì kɔ̀rii ɓi-kɔ̀ɔ̀ wii wu rilàmì wu rikem. 
Ɓìlɔ̀ŋ ɓìcèm ɓi ɓi ziinɛ ɓi kunì nyi asu; à ghasì ɓum gàɓ yiɓɛɛ̀ fɛlɛ yɛ̀ɛ m̀ɓèŋì-ɓìtuwe a ghasag lɛ, rì bwiy yi ɓɛ̀yiɓ, rì ɓìpiì; 
à ɓiì rɛsii bwiy ɓi weèlem, ɓìpiì ɓi kìmɛŋ. 
Fɔɔnnɛ rìfòm ɗi ɓiì kalii ɓɛroɓɛ ɓi weèlem ɓɛ̀n lɛ: Mìni ɓumɓɛ Seŋi wɛ̀m à màgà, yùunay, ɓi teɗ kìlɔ̀ŋ ki ɓɛ pegsɛ̀ngà ɓìsu win, à tumɛ̀n yɛ̀ɛ ɗyoo rì zi ɓi kilɛ̀ngà. 
Lɛ yɛ̀ɛ zày ì kɔ̀ngà mɛ̀, ɓì faghà mɛ̀ ɓìɗilàg, kìnɔli ki ki mɛ̀, ɓì fa mɛ̀ mɛ̀nig mɛnɔyɛn; m̀ɓaghà ǹken, ɓì ghàɓ mɛ̀ a mɛɛ min. 
M̀ɓaghà nyoozɛy, ɓì waasì mɛ̀ ɓìlàà, m̀ɓaghà roròɓ, ɓì yù mɛ̀ kì ghɛɛ̀. Mɛ̀ ɓi naà-zày, ɓì yù mɛ̀ kì tògsii. 
Fɔɔnnɛ ɓum ɓɛ saaɗ ɓɛ̀n ɓɛ pɛ̀ɛ̀zii gɛ nyi lɛ: Kan, fin innɛ tì ghɛngà wɔ̀ di zày yɛ̀ɛ kɔ̀nkɔn wɔ tì ki fa wɔ ɓìɗilàg? Nsoò lɛ di kìnɔli kɛɛ̀ kìki wɔ, tì ki fa wɔ mɛ̀nig mɛnɔyɛ̀n? 
Fin innɛ tì ghɛngà wɔ̀ di ù rì ǹkèn, tì ki ghàɓ wɔ a mɛɛ mis? Nsoò lɛ di ù rì nyoozɛy, tì ki waasi wɔ ɓìlàà? 
Fin innɛ ù ɓaghà ɓi cem, nsoò lɛ ɓi naà-zày, tì ki yù wɔ kì ghɛɛ̀? 
Nni rìfòm ɗi pɛɛ̀zii gɛ ɓɔ lɛ: Ǹkalii mìni ɓi saaɗ lɛ, cààmɛ̀n kìcèm ki ɓì kìghà kìbog ki ɓi ɓɔɔ ɓɔɓti ɓɛ ɓɛ rì ɓɛ̀geni ɓɛ̀m fɔlɔɔ, mɛ̀ innɛ ɓi kìghà lɔɔ.
Fɔɔnnɛ rìfòm ɗi kalii gɛ ɓumɓɛ ɓi kìmɛŋ kii lɛ: Mìni ɓumɓɛ ɓì rì ɓɛ̀cɛ̀mɛn, pɛ̀sɛɛna mɛ̀ ɓi mis; ɓi kɛǹ ɓi ɗuu ɗi fiɗyàɓ fikɔ̀ɔ̀ ɗi ɓɛ pegsɛ̀ngà ɓisuu Satàn, ɗì ɓum ɓii ɓɛ titòm. 
Lɛ yɛ̀ɛ zày ì kɔ̀nkɔ̀ngà mɛ̀, ɓi faghà ɓi mɛ ɓìɗilàg; kìnɔli ki kikì mɛ̀ kɛ ɓi fa mɛ mɛ̀nig mɛnɔyɛ̀n; 
m̀ɓaghà ǹkèn, kɛ̀ ɓi ghàɓ mɛ a mɛɛ min; mɛ̀ nyoozɛy, kɛ̀ ɓi fa mɛ ɓìlàà; ǹɗoròɓkà, mɛ̀ tì ɓi naà-zày, kɛ̀ ɓi yù mɛ kì ghɛɛ̀. 
Fɔɔnnɛ ɓɛ̀roɓɛ̀n ɓɛ ɓàagh gɛ girig nyi lɛ: Kan, fin innɛ tì ghɛngà wɔ̀ di zày yɛ̀ɛ kɔ̀nkɔn wɔ, nsoò lɛ di kìnɔli kɛɛ̀ kìki wɔ, nsoò lɛ di ù rì ǹkèn, nsoò lɛ nyoozɛy, nsoò lɛ roròɓ, nsoò lɛ ɓi naà-zày, tì ki rɔ̀ɓ tyɛ̀ ki ghɛɓsi wɔ? 
Nni rìfòm ɗi pɛɛ̀zii gɛ ɓɔ lɛ: Ǹkalii mìni ɓi saaɗ lɛ, cààmɛ̀n kìcèm ki ɓi ɓèngà kì kìi kibog ki ɓi ɓɔɔɓɔɓti ɓɛ fɔlɔɔ, mɛ̀ nnɛ ɓì ɓèngà kì kìi lɔɔ. 
Fɔɔnnɛ ɓumɓɛ̀n ɓɛ teri gɛ deɓ yi fiɗyàɓ fikɔ̀ɔ̀, wɔ̀lɛ ɓum ɓɛ saaɗ ɓɔɔ teɗ cɛɓ ki fiɗyàɓ fikɔ̀ɔ̀.
Yɛ̀ɛ Yeesus à lègsìghà ɓìtòkì ɓiǹ ɓìcèm, nni à kpaaghà ɓɛ̀yilàg ɓii lɛ:
Ɓì yii lɛ, Paskà à rɔ̀ɓi mɛ̀ru mɛɓɛɛ̀, ɓɛ ɓiì ki kàɓi Man à mum lɛ ɓɛɛ kpan nyi ɓi kɔrɔs aɗyòò.
Nni ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ kilɔ̀ŋ ɓɛ taŋzɛ̀ngà ɓi ǹlɛmɓog wu ǹlàmì-ɓɛ̀pìrɛɛtìrɛ̀ ànɛ lɛ Kayif, 
ɓɛ teɗ ǹɗɛli lɛ ɓɛɛ ɓaǹ Yeesus ɓi ghèy, ɓɛɛ wey. 
Wɔ̀lɛ ɓɛ kakàlìghà lɛ: Kìɓan kiǹ kɛ̀ kɛɛ̀ kìlɛn ɓi nyìinyìm à tìcàɓ, di ɓum ɓɛ kilɔ̀ŋ ɓɛ ri ɓiì woògh bim ɓɛ ki kìyoòyòò.
Yɛ̀ɛ Yeesus à ɓaghà a Bɛtanii ɓi naa ì Simɔn ànɛ a ɓaghà kukwiy, 
giɓ adɛŋ à yùghà nyi a nyoo, rì ɓeŋ ànɛ a ɓaghà ǹsoɓɛn ɗi gɔ̀g ì ŋwèrim-ŋwèrim, ɓeŋ ànɛn a ɓaghà ǹɗònɛn ri ɓìsyeesyee ɓi tirààre ɓi ɓi ɓaghà ɓì kɛŋɛn; giɓ anɛ̀n à sùùrì Yeesus tìrààre tìn ɓi ǹto di a kaka à ɗiɗì. 
Yɛ̀ɛ ɓɛ̀yilàg ɓɛ ghɛngà kìɓan kiǹ, ki ɓeɓ ɓɔ, ɓɛ kpaa lɛ: Ki ghɛɓsii cɛ lɛ ɓɛɛ yoòyògsì ɓyom fɛlɛ? 
Ɓaa rì lɛ ɓɛ kaɓ tìrààre tìn dune ǹkɛŋɛn lɛɛ̀gwey, ɓɛ fa mɔ̀ɔ̀ni mɛ miì rì ɓɛ̀soghàsogha. 
Yɛ̀ɛ Yeesus à wokà fɔlɔɔ, nni à kpaaghà ɓɔ lɛ: Ɓi yeeyeèsì giɓ anɛ lɛ la? À kìi syeesyee à kìɓan ɓisu wɛ̀m 
lɛ ɓì rì rì ɓɛ̀soghàsogha ɓyààmɛ̀n ɓìcèm, kìɓan kifog mɛ̀ màa ɓa ɓi ri mìni cààmɛ̀n kìcèm. 
Yɛ̀ɛ àa sùùrii mɛ̀ tìrààre tìn ɓi nyoo, àa pegsɛɛ rìɓòm ɗi ɓɛ ri mɛ̀ ɓiì ɓòmi. 
Ǹkalii mìni ɓi saaɗ lɛ, jàŋ bimiɗ ìnɛ Syeesyee à Ɓɔlɛ ànɛ à kaakàlɛɛ gɛ ɓi ziinɛ ǹcèm, ɓɛ kpaakpaa gɛ kìɓan ki giɓ anɛ à kìi ki, ɓɛ yiìyìtàg nyi miì.
Fɔɔnnɛ Zyudas Iskariyot, kìbog ki ɓi ɓɛ̀yilàg ɓɛ Yeesus ǹtɛ̀ɗ rì ɓɛɓɛɛ̀, à kɛ̀ngà a ɓɛ̀pìrɛɛtìrɛ̀ ɓɛgwey 
à tɔg ɓɔ lɛ: Cɛ kɛɛ̀ki ɓì rì mɛ̀ ɓiì faà di ǹfaa mìni nyi? Nni ɓɛ̀roɓɛ̀n ɓɛ peeghà nyi mɔ̀ɔ̀ni tìraŋ̀ rìtin ɗì ǹtɛ̀ɗ. 
À tumɛ̀n ɓi cààmɛ̀n kiǹ, Zyudas à kaakààghà syeesyee à cààmɛ̀n ànɛ a fa ɓɔ Yeesus.
Ŋwos a ǹtonto ànɛ ɓi mɛ̀ru mɛ ɓɛ nkìlaagh bìrɛs kɛ̀ɛ̀ nwìɗ miì, ɓɛ̀yilàg ɓɛ Yeesus ɓɛ yughà nyi kì tɔɔ̀gh lɛ: Fe nnɛ u kɔ̀nkɔn lɛ ti kɛǹ wɔ̀ kì pègsɛɛ ɓiɗilàg ɓi Paskà? 
Yeesus à ɓàg ɓɔ lɛ: Kɛ̀ɛna ɓi bàn yɛ̀ɛ tɛɛnɛ, ɓi kpaa nyi lɛ, ǹɗèsàg a kalag lɛ: Cààmɛ̀n kii ki ti jàŋbog, nni a lɔ̀ŋkɔɔ nnɛ nyii ɓiì ɗiì Paskà rì ɓɛ̀yilàg ɓii. 
Ɓɛ̀yilàg ɓɛ ki lɔŋ yɛ̀ɛ Yeesus à kpaaghà ɓɔ, ɓɛ ki pègsɛn ɓiɗilàg ɓi Paskà.
Yɛ̀ɛ cɛŋkò ki kpagà, Yeesus à kɔ̀rì ɓi ɓìɗilàg rì ɓɛ̀yilàg ɓii ǹtɛ̀ɗ rì ɓɛɓɛɛ̀. 
Nni yɛ̀ɛ ɓɛ ɗiɗìghà ɓyom, nni Yeesus à kpaaghà lɛ: Ǹkalii mìni ɓi saaɗ lɛ, kìbog ki ɓi mìni ki ri mɛ̀ ɓiì kàɓi. 
Fɔɔnnɛ ɓɛ̀yilàg ɓɛ ɓɛ samgàkà lɛɛ̀gwey, mum ǹcèm à tɔg nyi lɛ: Kan, mɛ̀ nya gìn? 
Yeesus à ɓàg ɓɔ lɛ: Ŋwaànɛ tyàa pùùsɛɛ càg ɓɛɛ̀ nyi taasà bog yɛɛ ri mɛ̀ ɓiì kàɓi. 
Man à mum à ɓiì wiì lɔŋ yɛ̀ɛ ɓɛ kangà lɛ à ghɛ̀ɛ̀sɛɛ kìwiì, kìɓan kifog nyìighnyìg rì ŋwaànɛ à rì nyi ɓiì kàɓi! Ki ɓaghà kìrɔɔ ɓisuu ŋwaànɛ̀n lɛ kɛ̀ɛ yalɛn. 
Nni Zyudas ànɛ à ɓaghà ɓi kìtɔ̀kɔ̀ kiǹ, à tekà jɛ̀ɛ̀, à kpaa lɛ: Raɓì, mɛ̀ nya gìn? Yeesus à ɓàg nyi lɛ: Wàa kpaà.
Nni yɛ̀ɛ ɓɛ ɗiɗìghà, fɔɔnnɛ Yeesus à tekà bìrɛs, à fa Bɛ̀ll ɓìtògsɛ̀n, à ɓɛg min yɔ̀, à fa ɓɛ̀yilàg ɓii, à kpaa ɓɔ lɛ: Terina, ɓi ɗi, nyoo yɛ̀m yɛ̀ɛ lɛ. 
Nni à teetìghà ɓeŋ, à mɛ̀rɔ̀g à fa Bɛ̀ll ɓìtògsɛ̀n, à ceesi nyi rì ɓɛ̀yilàg ɓii, à kpaa ɓɔ lɛ: Nɔɔna ɓɛ̀sɛ̀ɛ̀ ɓɛ̀cèm 
ɓisuulɛ bwaɓ yɛm̀ yɛɛ ri, bwaɓ yi ɓi rìràrɛ̀n ɗi rì Bɛ̀ll, yi yi ri ɓiì kpaŋì ɓisuu ɓum lɛɛ̀gwey, ɓisuu ricenɛ̀n ɗi ɓiɓe. 
Nni mɛ̀ ǹkpaa mìni lɛ, à tumɛ̀n gɛɛ̀nɛ, màa nɔti ɓi mɛrɔ̀g mɛ viìnyɛ̀, à kpaŋ ŋwos anɛ tì nɔtii gɛ nyɔɔnyɔn à rìnɔ lɛ rì mɛ̀ rì mìni ɓi kìlɔ̀ŋ ki Seŋi wɛ̀m.
Ɓɛ ɓaghà lɛ ɓɛ mɛ ghàɓ tyem ti ɓɛsam̀ fɔɔnnɛ ɓɛ ɓɔkà min ɓi dòn ì ɓɛ̀òlìvyee.
Nni Yeesus à kpaaghà ɓɛ̀yilàg lɛ: Ɓi-ru wu gɛɛ̀nɛ, ǹɗì ɓiì ɓaà fìɓàg ɓisu win ɓɛsɛ̀ɛ̀ ɓɛ̀cèm, lɛ ki ri kì kànɛn lɛ: Ǹɗì ɓiì wolì m̀ɓèŋì-jɔ̀ɔ̀, jɔ̀ɔ̀ yii yicèm yi saàtɛ̀n. 
Kìɓan kifog, ajɛ̀m ì rìghèmɓɛ̀n ɗyɛm̀ ǹɗì ɓiì loògh kì kɛ̀ɛ ri mìni a Galile. 
Nni Pyɛɛri à tekà jɛ̀ɛ̀, à kpaa nyi lɛ: Ǹsoò wàa rì fìɓàg ɓisuu ɓisi ɓɛsɛ̀ɛ̀ ɓɛ̀cèm, wàa ɓa ɓi fiɓàg ɓisu wɛ̀m. 
Yeesus à kpaa nyi lɛ: Ǹkalii wɔ̀ ɓi saaɗ lɛ, ɓi-ru wɔm̀ wu, ù rì mɛ̀ ɓiì roòzɛɛ gɛ̀n yiraa, di ǹlem à zag a ka rɔŋ ɓi. 
Pyɛɛri à pɛ̀ɛ̀zì nyi lɛ: Ǹsòò ki kpaŋi lɛ ǹwu ɓɛɛ wɔ̀ ǹɗaŋ, màa roòzɛn ɓi wɔ. Ɓɛ̀yilàg ɓɛmbog ɓɛ̀sɛ̀ɛ̀ ɓɛ̀cèm ɓɛ kpaaghà girig fɔlɔɔ.
Fɔɔnnɛ Yeesus à kɛ̀ngà rì ɓɛ̀yilàg ɓii ɓi jàŋ ɗii lɛ Gɛsemane, à kpaa ɓɔ lɛ: Kɔ̀riina fɛ, mɛ̀ ǹka kɛ̀ɛ kìɓɔ̀ŋzaagh fɛnii. 
Nni à tekà lɛ rì Pyɛɛri, rì kìɓɛ̀ɛ̀ ki ɓɔn ɓɛ Zeɓede, à tumɛ̀n rìwog ɗi ǹɗemi-kɛŋɛn, ɗì ìris. 
Fɔɔnnɛ à kpaaghà min ɓɔ lɛ: Ǹɗì rì ǹɗemi-kɛŋɛn wu wu ri lɛ wu wey mɛ̀, nni rɔ̀ɓina fɛ, ɓi kɔri cem nɗaŋ, ri mɛ̀. 
Nni à kɛ̀ɛ̀dìghà asu lɛsàg, à kpì ɓi zi guɓùg, à ɓɔ̀ŋzì lɛ: Tààta wɛ̀m i bee yàa rì lɛ ì ɓa, lɛ ɓeŋ ànɛ a raɓsɛn mɛ̀, nsoò fɔlɔɔ, kɔ̀ɔ kì rikɔ̀n ɗyɛm̀, lɔŋ rìkɔ̀n ɗyɔɔ ɗyɛɛ̀ɗi kìya. 
Nni à sugtighày a ɓɛ̀yilàg, à tanɛ̀n di ɓaa cuu tilò, fɔɔnnɛ à tɔkà Pyɛɛri lɛ: Ɓi yin yɛɛ lɔɔ lɛ ɓì cenɛ̀n lɛ ɓi kɔri cem ɗi mɛ̀ bimiɗ à hawò? 
Kɔ̀riina cem, ɓì ki ɓɔ̀ɔɓɔ̀ŋzì lɛ, kɛ̀ ɓi tanɛn ri mɛ̀fèèghrɛn; lɛ ǹghay wu mum wu ri rì ìtèɗ, kìɓan kifog, nyoo ì mɛ̀mùù ì rì kɛ̀ɛ̀ ìtèɗ. 
Ɓi gɛ̀n i kìɓɛ̀ɛ̀, à ràɓsɛ̀ngà tì ɓɛ̀yilàg, à ɓɔ̀ŋzàg lɛ: Tààta wɛ̀m, i ki ri lɔŋ lɛ ɓeŋ ànɛ àa pɛ̀sɛn ɓi di nnɔɔ ɓi nyi, rìkɔ̀n ɗyɔɔ ɗyɛɛ kilɛn. 
Yɛ̀ɛ à sugtìghày a ɓɛ̀yilàg à tanɛ̀n tì ɓɔ ɓi fìlo, lɛ fìlo fì ɓaghà ɓɔ ɓi mis. 
Nni à cààtìghà ɓɔ, à ràɓsɛ̀n tì, à ɓɔ̀ŋzì Bɛ̀ll ɓi gɛ̀n i kìraa, à ɓììtì lɔŋ ɓiɓan ɓi à lokà kì kpaa. 
Fɔɔnnɛ à sugtìghày a ɓɛ̀yilàg, à kpaa ɓɔ lɛ: Mìnii ri lɔŋ ɓi fìlo, ɓì fɔɔ̀fɔ̀ɔ̀sɛ̀n? Cààmɛ̀n ki lɛ, ɓɛɛ fa Man à mum rì ɓɛ̀kìì-kìɓe kɛɛ kpaŋi lɛ. 
Pɛ̀sɛɛna aɗyoo ti kɛǹ, lɛ ŋwaànɛ a kàkaɓ mɛ à tiì.
Yeesus à kaka à kpaakpàà fɔlɔɔ, nni Zyudas ànɛ à ɓaghà kìbog ki ɓi ɓɛ̀yilàg ɓii ǹtɛ̀ɗ rì ɓɛɓɛɛ̀, à ghàskà kì kpaŋì. A ɓaghày rì coo kituu ki ɓum ki ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ romgày; ɓumɓɛ̀n ɓɛ yughày lɛ rì gàfàg, rì ɓìgeŋ. 
Ŋwaànɛ à kàɓkà nyi à faghà ɓɔ kìrèmzɛnà à kpaa ɓɔ lɛ: Ŋwaànɛ ɓì ɓiì ghɛɛ̀ di ǹlɔ̀ri, ɓì yi lɛ nnyɛɛ ri, ɓì ɓan. 
Fɔɔnnɛ Zyudas à ghàskà kì tyòŋdɛɛ Yeesus a nyoo, à kpaa nyi lɛ: Raɓì, ǹtògsii wɔ̀, à ki lɔ̀ɗ nyi. 
Yeesus à ɓàg nyi lɛ: Reŋkàŋ wɛ̀m! Kìya com ki wàa yùu kì kìi. Ɓumɓɛ̀n ɓɛ yuiy min, ɓɛ sɛn ɓi Yeesus, ɓɛ ɓan. 
Kìbog ki ɓi ɓumɓɛ ɓɛ ɓaghà rì Yeesus, ki nimɓɛ̀ngà, ki sɔŋìì gàfàg ɓi ɗyaŋ, ki kpɛɛ̀ ǹkìì-kìsay a ǹlàmì-ɓɛ̀pìrɛɛtìrɛ̀ àgwey, ìreè wu lɛy. 
Nni Yeesus à kpaaghà nyi lɛ: Pɛ̀ɛ̀zi gàfàg yɔ̀ɔ̀ ɓi ɗyaŋ, lɛ ɓum ɓɛ̀cèm ɓɛ ɓɛ teri gàfàg, ɓɛ ɓiì wiì lɛ gàfàg. 
Ù yii ɓi lɛ, ǹɗì lɛ, i ǹtɔɔgh Tààta wɛ̀m lɛ, a ghɛɓsi mɛ̀, à rì lɛ à rom yì mɛ̀ ɓum ɓɛ titom ɓigomìnɛ ɓìtuu lɛ ɓìtuu. 
Lannɛ rìkalì ɗi kaàtà à Bɛ̀ll ɗi ri min ɓiì ronì? Lɛ kaàtà à Bɛ̀ll a kalag lɛ, ki ghɛɛ̀sɛɛ kì kìlɛɛ fɔɔlɔɔ. 
Ɓi cààmɛ̀n kiǹ innɛ Yeesus à kpaaghà rì kìtuu ki ɓum kìn lɛ: Ɓì ghɛɛ mɛ̀ lɛ ǹɗì zyaàzyaa, nni ɓì yùu yì lɛ rì gàfàg rì ɓìgeŋ lɛ ɓi ɓaǹ mɛ̀? Kɔm̀ lɛ, mɛ̀ɛ ǹɗi ɓi naà-Bɛ̀ll ɓɛ̀ŋwos ɓɛ̀cèm ǹɗèèrèsàg ɓum, kɛ̀ ɓi ki ɓaǹ mɛ. 
Wɔ̀lɛ ɓìɓan ɓiǹ ɓìcèm ɓi kilɛ̀ngà fɔlɔɔ lɛ di ɓìɓan ɓi ɓɛ̀kpaŋzì-ɓìɓan ɓɛ kangà ɓyɛɛ roǹ. Fɔɔnnɛ ɓɛ̀yilàg ɓɛ rinìghà nyi ɓɛ̀sɛ̀ɛ̀ ɓɛ̀cèm, ɓɛ ghɛŋɗàg.
Ɓumɓɛ ɓɛ ɓangà Yeesus ɓɛ kɛngà rì nyi yɛ̀ɛ ǹlàmì-ɓɛ̀pìrɛɛtìrɛ̀ àgwey ànɛ lɛ Kayif; wɔɔ nnɛ ɓɛ̀sɛ̀ɛ̀mɛn rì ɓɛ̀rèsàg-ɓìdɔ̀gsɛna ɓɛ taŋzɛ̀ngà. 
Pyɛɛri à nɔɔnɔ̀ɔ̀tìghà nyi fìràɓ fìràɓ, à kpaŋ ɓi ǹlɛmɓog wu ǹlàmì-ɓɛ̀pìrɛɛtìrɛ̀ àgwey, à ɗiŋì à kɔ̀rì ɓi nyìinyìm à ɓɛ̀sujàà lɛ, à ghɛn yɛ̀ɛ ki ri ɓiì Syɔnì. 
Ɓɛ̀pìrɛɛtìrɛ̀ ɓɛgwey, rì ɓum ɓɛ̀cèm ɓɛ ɓi sànèdìrɛŋ, ɓɛ kaakààghà kìɓan ki ɓɛpwàà ki ɓɛɛ tiri Yeesus ɓi ɗi lɛ ɓɛɛ wey nyi. 
Kìɓan kifog, ɓɛ ghɛngà ɓi kiɓan ki ɓɛ ɓaghà lɛ ɓɛ kpaa, nsoò yɛ̀ɛ ɓum lɛɛ̀gwey ɓɛ rɛlìghà lɛ ɓɛɛ feg kìpwaà Yeesus ɓìɓan ɓi nyòò, kɛ̀ɛ̀ bee; fɔɔnnɛ ɓum ɓɛdɛŋ ɓɛ siitɛ̀ngày kì yùu ɓɛsɛ̀ɛ̀ ɓɛɓɛɛ̀, ɓɛ kpaa lɛ: 
Ŋwaànɛ̀n àa ǹkpaa lɛ: Ǹɗì lɛ ǹwàà naà-Bɛ̀ll, ǹki pɛ̀ɛ̀zi yɔ̀ ki toŋì ɓi mɛ̀ru mɛraa. 
Nni ǹlàmì-ɓɛ̀pìrɛɛtìrɛ̀ àgwey a pɛ̀sɛǹgà aɗyòò à tɔg Yeesus lɛ: Kìɓan ki ɓumɓɛ ɓɛ kpaa ki ɓɛ raɗ rì wɔ̀ yòg, ù yin ɗi com ki ɓàghɛn ɓɔ? 
Wɔ̀lɛ Yeesus à maamààghà lɔŋ. Nni ǹlàmì-ɓɛ̀pìrɛɛtìrɛ̀ àgwey à tɔgtìghà nyi lɛ: Ɓi ɗii ɗi Bɛ̀ll ànɛ à rì cencem ǹtɔɔgh lɛ ù kali ɓìsi ù ki kànɛn bɛ̀ɗ ǹkòo wɔ̀ yɛɛ ri Kiris Man à Bɛ̀ll 
Yeesus à ɓàg nyi lɛ: Wàa kpaà. Nni ǹki kpaatii mìni lɛ, à tumɛ̀n ɓigomìnɛ, ɓì ri ghɛn Man à mum di à kɔ̀kɔrii ɓi weèlem à Bɛ̀ll à ìtèɗ wucèm, ɓì ki ghɛɛ̀di nyi di a yùyuiy aɗyoo ɓi ɓìkwìɗ. 
Fɔɔnnɛ ǹlàmì-ɓɛ̀pìrɛɛtìrɛ̀ àgwey à wokà bim, à ghàskì ɓìlàà ɓi à ɓaghà rì ɓyɔ ɓi nyoo, à ki kpaa lɛ: Ɓì woogh ɓi yɛ̀ɛ à fengii Bɛ̀ll, tì yin lɛ tì kaatì ɓɛ̀wusìnɛ̀ɗ ɓɛdɛŋ, lɛ mìniìɓɔmiɗ ɓì woogh tìfena ti à fengii Bɛ̀ll, nni ɓì kpaa la? 
Ɓum ɓɛmbog ɓɛ ɓaàg lɛ: À ghɛ̀ɛ̀sɛɛ lɛ ɓɛɛ wey. 
Fɔɔnnɛ ɓɛ tuughàkà Yeesus tìtyɛɛ̀ ɓisu, ɓɛ ki rogi nyi ɓìkam; ɓɛro ɓɛmbog ɓɛ ɓoɓog nyi mɛ̀ɓɛn di ɓɛɛ kpaakpaa lɛ: 
Mèsii, rèmi ŋwaànɛ à ɓoogh wɔ̀, u kali ɓìsi.
Wɔ̀lɛ Pyɛɛri à kɔ̀kɔ̀rìghà ɓi ǹlɛm̀ɓog fɔɔnnɛ giɓ adɛŋ ànɛ à ɓaghà ǹkìì-kìsay à yughày nyi à nyoo, a kpaa lɛ: Wɔ̀ɔ ǹɗì gìrìg ɓi ǹɗaŋ wu Yeesus ànɛ a Galile. 
Kìɓan kìfog Pyɛɛri à roòzɛ̀ngà kìɓan kiǹ ɓi mis mɛ ɓum ɓɛ̀cèm, à kpaa lɛ: Ǹ-yii ɓi com ki u kɔ̀nkɔn kiǹ lɛ u kpaà. 
Yɛ̀ɛ à kɛ̀nkɛni a rìɗigì ɗi gari, giɓ adɛŋ à ghɛn nyi, à kpaa ɓumɓɛ ɓɛ ɓaghà wɔɔ lɛ: ŋwaànɛ àa ǹɗì ǹɗaŋ ri Yeesus ànɛ a Naazarɛt. 
Nni Pyɛɛri à roòzɛ̀ngà tì nyi, à kànɛ̀n bɛ̀ɗ, à kpaa lɛ: Ǹ-yii ɓi ŋwaànɛ̀n. 
Yɛ̀ɛ maa cààmɛ̀n à ghaghìghà, nni ɓumɓɛ ɓɛ ɓaghà wɔɔ ɓɛ tyoŋdɛ̀ngày ɓɛ kpaa Pyɛɛri lɛ: Ki ri lɔŋ saaɗ lɛ, ù rì kìbog ki ɓi ɓumɓɛ̀n, ɓisuulɛ, rìtòtòg ɗyɔɔ ɗi resii fɔlɔɔ. 
Fɔɔnnɛ Pyɛɛri à tumɛ̀ngà rìkààkànàg ɗi bɛ̀ɗ, di a kpaakpaa lɛ, i m̀pwàa, Bɛ̀ll à cɛ̀m mɛ̀; ǹ-yii ɓi ŋwaànɛ̀n. Ǹlem à zag a ghaàgh kì rɔŋì ɓi cààmɛ̀n kɔm̀ kiǹ. 
Nni Pyɛɛri à yìtìghà min yɛ̀ɛ Yeesus à kpaaghà nyi lɛ, ù rì mɛ̀ ɓiì roòzɛɛ gɛ̀n yiraa, di ǹlem à zag à ka rɔŋ ɓi; fɔɔnnɛ à kpagà gari à rèn à sìgtàg.
Yɛ̀ɛ duri i tangà, ɓɛ̀pìrɛɛtìrɛ̀ ɓɛgwey ɓɛ̀cèm rì ɓɛ̀sɛ̀ɛ̀mɛn ɓɛ kilɔ̀ŋ ɓɛ taŋzɛ̀n kìtɔ̀kɔ̀ lɛ ɓɛɛ wey Yeesus. 
Ɓɛ ɓaghà lɛ, ɓɛ mɛ kàŋ nyi bɛn, ɓɛ kɛǹ ɗì nyi yɛ̀ɛ gɔmìnà ànɛ lɛ Pilat.
Yɛ̀ɛ Zyudas ànɛ à kàɓkà Yeesus à ghɛngà lɛ, ɓɛ reni lɛ ɓɛɛ wey nyi, ǹɗem wii wu fa nyi bɛ̀lɛn, à lemgì rìkì ɗii à ki sugtiì kì pɛ̀ɛ̀zii tiraŋ̀ rìtin ɗì ǹtɛ̀ɗ ti ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ faghà nyi, 
à kpaa lɛ: Mɛ̀ɛ ǹkìi kìɓe lɛ mɛ̀ɛ ǹkàɓi bwaɓ yi ŋwaànɛ à rì kɛ̀ɛ̀ kìɓe; nni ɓɛ ɓakà nyi lɛ: Kìɓan kis ki yin miì, wɔ̀ nnɛ ki seesee. 
Zyudas à ɗyɛɛghà mɔ̀ɔ̀ni ɓi naà-Bɛ̀ll, à kpaŋ à kɛ̀n kì sùrɛɛ. 
Ɓɛ̀pìrɛɛtìrɛ̀ ɓɛgwey ɓɛ ɓadɛ̀ngà mɔ̀ɔ̀ni mɛ̀n ɓɛ ki kpaa lɛ: Ɓìdɔ̀gsɛna ɓis ɓi gherɛɛ ɓi lɛ, ti teɗ rìkuu ɗi mɔ̀ɔ̀ni ɗiǹ, ti ɓutɛn ɓi mɔ̀ɔ̀ni mɛ ɓi naà-Bɛ̀ll, lɛ mɛ rì mɔ̀ɔ̀ni mɛ bwaɓ. 
Ɓɛ nyolɛ̀ngà, ɓɛ yɔɔsì ŋwɔm wufog lɛ ɓɛɛ teɗ mɔ̀ɔ̀ni mɛ̀n, ɓɛɛ laàg kìden ki zi miì rì ǹ-yèŋì-fyòò, kɛɛ ɓa dɛm i zɔ̀ŋ ì ɓɛ̀kèn ɓɛ ɓum. 
Kɛɛ̀ki ɓɛ roòghà dɛm inɛ̀n lɛ dɛm i bwaɓ à kpaŋ gɛɛ̀nɛ. 
Fɔɔnnɛ jɛ̀ɛ̀ ìnɛ ǹkpaŋzì-ɓìɓan ànɛ lɛ Zyeremii à kpaaghà ì rongà; lɛ à kpaaghà lɛ: Ɓɛ tekà tìraŋ̀ rìtin ɗì ǹtɛ̀ɗ, bàlì ì mɔ̀ɔ̀ni ìnɛ ɓɔn ɓɛ Isirayɛl ɓɛ rengà ɓi ǹto wìì, 
ɓɛ ki fa mɔ̀ɔ̀ni mɛ̀n ɓi rìkòòsɛ̀n ɗi dɛm i ǹ-yèŋì-fyòò, lɔŋ yɛ̀ɛ Kan à siŋdɛ̀ngà mɛ̀.
Yeesus à rɛlìghà ɓɛ̀yɔ̀m ɓi mis mɛ gɔmìnà; gɔmìnà à tɔg nyi lɛ: Ù rì nya rìfòm ɗi Ɓɛ̀yudɛ̀n? Yeesus à ɓàg lɛ: Wɔ̀ yɛɛ kpaa. 
Wɔ̀lɛ, à ɓàkà ɓi com cààmɛ̀n ki ɓɛ̀pìrɛɛtìrɛ ɓɛgwey rì ɓɛ̀sɛ̀ɛ̀mɛn ɓɛ kpaaghà ɓìɓan ɓɛ raràɗ rì nyi. 
Nni Pilat à tɔkà min lɛ: Ù woogh ɓi ɓiɓan ɓi ɓumɓɛ ɓɛ kpaa ɓi ɓɛ ràɗ rì wɔ̀? 
Yeesus à mìnɛ̀n ɓìɓan ɓiǹ ɓìcèm, gɔmìnà à kuuràg lɛɛ̀gwey.
Ɓi tìcàɓ ti Paskà tìcèm, gɔmìnà àa ǹti à càɗkì kìmbùŋ kìfog, ki ɓum ɓɛ kilɔ̀ŋ ɓɛ tɔɔgh lɛ, a caɗ. 
Ɓi cààmɛ̀n kiǹ, ŋwaàdɛŋ ànɛ ɓum lɛ̀ɛgwey ɓɛ yìghà, à ɓaghà kìmbùŋ ɗii lɛ: Ɓaraɓas. 
Nni Pilat à tɔkà ɓumɓɛ ɓɛ ɓaghà ɓɛ̀ taŋzɛn lɛ: Ghɛn innɛ ɓi kɔ̀nkɔn lɛ ncaɗ mìni, Ɓaraɓas gìn Yeesus ànɛ à rì ɗii lɛ Kiris? 
Pilat à tɔkà fɔlɔɔ lɛ à yighà lɔŋ saaɗ lɛ, ɓɛ sɔmɛ̀ngà Yeesus ɓi ǹɗemi-yàaka aɗyoo. 
Yɛ̀ɛ Pilat à ɓaghà di à kaka ɓi naà-ɓɛ̀yɔ̀m, nni gil a romgày mum lɛ a kpaa nyi lɛ: Kɔ̀ɔ ghàɓ gaa ìnɛ ɓi saaɗ à mum ànɛ̀n, lɛ ɓi-ru wu gɛɛ̀nɛ, ɓìdɛ̀ndɛm ɓyaa yeesii mɛ̀ lɛɛ̀gwey ɓisu wìì. 
Ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ toosìghà gɛmum ànɛ à ɓaghà wɔɔ lɛ ɓɛɛ tɔg Pilat lɛ a caɗ Ɓaraɓas, Yeesus ìnnɛ ɓɛɛ wey. 
Nni gɔmìnà à tòòghrɛ̀ngà, à tɔg ɓɔ lɛ: Ɓi kìɓɛ̀ɛ̀ ki ɓum ki, ghɛn innɛ ɓi kɔ̀nkɔn lɛ ncaɗ? Ɓɛ ɓaàg lɛ: Ɓaraɓas. 
Pilat à tɔgtì ɓɔ lɛ: Nghas̀ min la ri Yeesus ànɛ à rì ɗii lɛ Kiris? Ɓɔɔ̀cèm ɓɛ ɓaàg lɛ: Ɓɛɛ kpaǹ nyi ɓi kɔrɔs. 
Gɔmìnà à tɔgtì lɛ: Kìɓeɓtàg ki kiɓan aɗi kɛɛ̀ki à kìi? Ɓɛ syaadì tì rì ìtèɗ lɛ: Ɓɛɛ kpaǹ nyi ɓi kɔrɔs. 
Yɛ̀ɛ Pilat à ghɛngà lɛ, mɛ̀tɔɔ̀gtɔɔgh mii mɛ ghɛɓsii ɓi com, kìɓan kifog kìyoòyòò kɛɛ̀ kɛ̀nkɛn asu ǹkɛ̀nkɛnɛn, nni à tekà mɛ̀nig, à sògtɛ̀n ɓyàg ɓi mis mɛ gwìy ì ɓum ìnɛ ì ɓaghà wɔɔ, à kpaa lɛ: Ǹ-yin lɛ, ǹteɗ kìɓɛ̀kɛ ki ɓi bwaɓ yi saaɗ à mum ànɛ, kìɓan kii ki seesee lɔŋ mini. 
Nni kìlɔ̀ŋ kìcèm ki ɓakà lɛ: Bwaɓ yii yɛɛ kɛǹ ɓìsi ɓi ǹto, lɛ rì ɓìsi rì ɓɔn ɓis.
Fɔɔnnɛ à càɗkà min ɓɔ Ɓaraɓas, à reɓsì lɛ ɓɛɛ ɓog Yeesus ɓi kìtòn, à fa min ɓɔ nyi lɛ ɓɛɛ kɛǹ nyi kì kpanì ɓi kɔrɔs.
Ɓɛ̀sujàà ɓɛ gɔmìnà ɓɛ kɛngà rì Yeesus ɓi naa ì gɔmìnà, ǹɗaŋ waa wucèm wu kɔmzɛ̀n nyi. 
Ɓɛ sɔŋì Yeesus ɓìlàà, ɓɛ waasì nyi rìga à mɓàŋ lɛ pɔɔŋ. 
Fɔɔnnɛ ɓɛ togà tàm à ɓìlɔ̀ɔ̀, ɓɛ waasì nyi ɓi ǹto, ɓɛ teɗ kìsyòŋ, ɓɛ fa nyi ɓi càg ki weèlem, ɓɛ ɓag min nyi mɛ̀ɗu asu, ɓɛ feèfèngì nyi ɗi ɓɛɛ̀ kpaakpaa lɛ: Tì tògsii wɔ̀ rìfòm ɗi Ɓɛ̀yudɛ̀n. 
Fɔɔnnɛ ɓɛ tuutùùghà nyi tìtyɛɛ̀, ɓɛ teɗ kìsyòŋ, ɓɛ ɓoòɓòkì nyi ɓi ǹto. 
Yɛ̀ɛ ɓɛ ɓaghà di ɓɛ mɛ fengi nyi fɔlɔɔ, nni ɓɛ sɔŋìghà nyi rìga ànɛ ɓɛ waasìghà nyi, ɓɛ pɛɛ̀zì nyì kì waasii ɓilàà ɓii, ɓɛ kɛǹ min ɗi nyi lɛ ɓɛɛ kpan ɓi kɔrɔs.
Yɛ̀ɛ ɓɛ kpaŋkpàŋgày ɓi naa ì gɔmìnà, nni ɓɛ tuusɛ̀ngà rì ŋwaànɛ a Sirɛn ɗii lɛ Simɔn, ɓɛ kaŋ̀ nyi lɛ a tɛg kɔrɔs à Yeesus. 
Yɛ̀ɛ ɓɛ kpagà ɓi jàŋ inɛ lɛ Gɔlgɔta, yɛɛ lɔɔ lɛ, jàŋ i kìtɛtɛg ki ǹto, 
nni ɓɛ faghà nyi mɛ̀rɔ̀g mɛ ɓɛ ɓigà rì com ki lòlolɛn lɛ a nɔ; yɛ̀ɛ à ɓoɓtìghà mɔ, à ɓèn kìnɔɔ̀.
Yɛ̀ɛ ɓɛ kpangà nyi ɓi kɔrɔs, nnì ɓɛ ɓokà ǹtɔ̀ŋ lɛ ɓɛɛ kaɓɓɛn ɓìlàà ɓii. Ki kilɛ̀ngà fɔlɔɔ lɛ kɛɛ ɓa lɔŋ yɛ̀ɛ ǹkpaŋzì-ɓìɓan a kpaaghà lɛ: Ɓɛ kaɓɓɛ̀ngà ɓìlàà ɓyɛm̀, ɓɛ ɓog ǹtɔ̀ŋ ɓi jɔmpàs wɛ̀m. 
Fɔɔnnɛ ɓɛ kɔrìghà wɔɔ lɛ ɓɛɛ ɓeŋɓeŋ nyi. 
Ɓɛ kangà ǹtoo-kiɓan wu ɓɛ wolà nyi miì, ɓi kìɓoŋ ɓɛ foŋ nyi kɔ a ǹto; azi anɛ ɓɛ wolà nyi miì à ɓaghà lɛ: Roànɛ nnyɛɛ ri Yeesus, rìfòm ɗi Ɓɛ̀yudɛ̀n. 
Ɓɛ kpangà ɓɛ̀zyaàzyaa ɓɛdɛŋ ɓɛɓɛɛ̀ ǹɗaŋ ɗi Yeesus; roànɛ nyi ɓi weèlem, roànɛ ɓi kìmɛŋ.
Ɓɛ̀ghaàgh-bee ɓɛ feèfèngàkà nyi, di ɓɛɛ̀ ghegheri ɗi mɛ̀to. 
Ɓɛ kpaakpàà lɛ: Wàànɛ u kalag lɛ, ù rì lɛ ù wààghì naà-Bɛ̀ll, ù ki pɛ̀ɛ̀zi yɔ̀ kitoŋì ɓi mɛ̀ru mɛraa, ghɛɓsi min wɛ̀ɛmiɗ, i ù yii lɛ ù rì Man à Bɛ̀ll, sɛnay ɓi kɔrɔs ànɛ̀n. 
Ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna, rì ɓɛ̀sɛ̀ɛ̀mɛn ɓɛ wɔwɔ̀là girig nyi di ɓɛɛ̀ kpaakpaa lɛ: 
Àa ǹghɛɛghɛ̀ɓsì ɓum ɓɛdɛŋ, wɔ̀lɛ kɛ̀ɛ ɓa ri bee inɛ, a ghɛɓsi nyimiɗ, à rì rìfòm ɗi Isirayɛl, nni a sɛn yì ɓi kɔrɔs di ti gherɛn nyi. 
À faghà ǹtyweeyi wii ri Bɛ̀ll, à kpaa lɛ nyii rì Man à Bɛ̀ll; nni ti ghɛǹ min ǹkòo Bɛ̀ll à rì lɛ, à gherɛ̀n lɛ a ghɛɓsi nyi ɓigomìnɛ. 
Fɔɔnnɛ ɓɛ̀zyaàzyaa ɓɛ ɓɛ kpangà ǹɗaŋ ɗi nyi, ɓɛ sɛɛ̀sɛ̀mgìghà girig nyi.
Birìm ì sigtɛ̀ngà zi bimiɗ, à tumɛ̀n toroɓ, à kpaŋ mɛ̀kɛ̀ɛ̀ mɛraa. 
Yɛ̀ɛ mɛ̀kɛ̀ɛ̀ mɛraa à ɓaghà di à ti jàŋbog, nni Yeesus à nyàmgà jɛ̀ɛ̀ aɗyoo lɛ: <<Eli Eli, lama saɓagtani!>> Yɛɛ lɔɔ lɛ: Bɛ̀ll wɛ̀m, Bɛ̀ll wɛ̀m, wàa rinii mɛ̀ lɛ cɛ? 
Ɓum ɓɛdɛŋ ɓɛ ɓɛ ɓaghà wɔɔ ɓɛ wokà com ki Yeesus à kpaaghà, ɓɛ kpaa lɛ: A rereŋi Eli. 
Lɔŋ wɔɔ foo, kìbog ki ɓi ɓɔ ki kɛngày kì terì dɛ̀ɓ rì mɛ̀ree, ki ɓam̀ yɔ̀ ɓi kìsyòŋ, ki nɔg ɓi ɓìkpaakpam ɓi mɛrɔ̀g, ki nam̀ Yeesus lɛ à nɔ. 
Wɔ̀lɛ ɓɛ̀ro ɓɛmbog ɓɛ kpaaghà lɛ: Ka càra, ti ghɛǹ ǹkòo Eli à rì nyi ɓiì yùu kighɛɓsii.
Yeesus à nyàmdìghà tì jɛ̀ɛ̀ aɗyòò, à maasì min.
Fɔɔnnɛ coo kilàà kì ki ɓaghà ɓi naà-Bɛ̀ll, ki lanìghà ɓìlànà ɓiɓɛɛ̀, à tumɛ̀n yì aɗyòò, à kpaŋ azi; zi i nyɛ̀ŋɗɛ̀n, mɛ̀ɓan mɛ lanlàn. 
Zɔ̀ŋ yi ŋwarɛ̀ngà, ɓìloŋ ɓi ɓum ɓɛ Bɛ̀ll lɛɛ̀gwey, ɓɛ ɓɛ cuughà ɓi ghemɓɛ̀ngà, 
ɓi kpagìì ɓi zɔ̀ŋ, ɓi ɗiŋì ɓi bàn ìnɛ ì rì ǹtɛnɛn; ajɛ̀m ì rìghèmɓɛ̀n ɗi Yeesus ɓi ki rèsɛ̀ngà a kìgwey ki ɓum. 
Yɛ̀ɛ ǹkɔ̀mɛ̀n ɓɛ̀sujàà, rì ɓumɓɛ à ɓaghà ɓiì ɓèŋɓeŋi Yeesus rì ɓɔ ɓɛ ghɛngà di zi i nyɛ̀ŋɗɛɛ, ɓɛghɛɛdi ɓìɓan ɓimbog ɓi ɓi kilɛ̀ngà ɓiǹ, nni ɓɛ risìghà lɛɛ̀gwey, ɓɛ kpaa lɛ: Yeesus àa ǹɗì Man à Bɛ̀ll a tààkaà.
Ɓɛ̀yiɓ ɓɛ ɓaghà wɔɔ lɛ̀ɛgwey, ɓɛ rɛlìghày fìràɓ, ɓɛ seesèè yì; ɓɛ̀yiɓ ɓɛ̀n, ɓɛ ɓaghà ɓɛ̀yiɓ ɓɛ ɓɛ kɛɛ̀kɛ̀ɛ̀ghà ǹɗaŋ ri Yeesus à tumɛ̀n a Galile, lɛ ɓɛɛ ghɛɛ̀ghɛ̀ɓsì nyi tìtom. 
Marii Madelɛn rì Marii à jɛɛ Zyag ɓɛɛ Yoosɛɓ, ri jɛɛ ɓɔn ɓɛ Zeɓede ɓɛ ɓaghà ɓi bàlì ì ɓɛ̀yiɓ ɓɛǹ.
Yɛ̀ɛ cɛŋkò ki kpagà, guŋgum a mum àdɛŋ ànɛ a Arimate ɗii lɛ Yoosɛɓ, à yùghày, lɛ nyi girig à ɓaghà ǹ-yilàg à Yeesus. 
Nni à kɛ̀ngà yɛ̀ɛ Pilat, à lɔn nyi kìloŋ ki Yeesus, Pilat à kpaa lɛ ɓɛɛ fa nyi kɔ̀. 
Fɔɔnnɛ Yoosɛɓ à tekà kìloŋ kiǹ à lɔg kɔ rì aloyà à nyɔn 
à kɛ̀n min kɔ kìnɔ̀ŋzii ɓi zɔ̀ŋ ì nyɔn ìnɛ ɓɛ soɓkà nyi ɓi rìɓan; fɔɔnnɛ à ɓiŋzìghà coo gɔ̀g ɓi ŋwɔm wu zɔ̀ŋ, à sìm yɔ̀ miì, à pɛ̀sɛ̀n à ghaàgh. 
Marii Madelɛn, rì Marii àmbog ɓɛ ɓaghà wɔɔ, ɓɛ̀kɔ̀kɔriyɛn yi ɓɛg àmbog, ɓɛ pɛ̀ɛ̀zìì mis rì zɔ̀ŋ.
Ɓi duri tana, yɛɛ lɔɔ lɛ ɓi ŋwos anɛ à ɓɔ̀ɓkà gòn inɛ ɓɛ m̀ɓuŋàg Saɓàt miì, ɓɛ̀pìrɛɛtìrɛ̀ ɓɛgwey, rì Ɓɛ̀fàrìzyɛŋ ɓɛ ɓakà ǹɗaŋ, ɓɛ kɛǹ yɛ̀ɛ Pilat 
ɓɛ kpaa nyi lɛ: Gɔmìnà àgwey, tì yitii lɛ pwààpwaà à mum ànɛ̀n àa ǹkpaa di à kaka cem lɛ: Ajɛ̀m ì mɛ̀ru mɛraa, ǹɗì ɓiì ghèmɓɛɛ yi a ɓìloŋ. 
Kali min, ɓɛɛ ɓeŋ̀ɓeŋ zɔ̀ŋ à kpaŋ mɛ̀ru mɛraa kɛ̀ɛ̀ fɔlɔɔ ɓɛ̀yilàg ɓii ɓɛ ri ɓiì yùu ki fyaasii kiloŋ kii lɛ ɓɛɛ tumɛn rìkpaakpàà ɓi kìlɔ̀ŋ lɛ: Àa ghèmɓɛɛ. Rìkuu ɗi pwàà ɗiǹ ɗi ɓiì ɓeɓtɛɛ ɗi cee ɗi ǹtonto. 
Pilat à kpaaghà ɓɔ lɛ: Ɓɛ̀sujàà ɓɛɛ̀ɓɛ̀n kɛ̀ɛna, ɓi woŋzi ɓɔ yɛ̀ɛ ɓɛ rì lɛ ɓɛ, ɓèŋ zɔ̀ŋ lɛ syeesyee. 
Fɔɔnnɛ ɓɛ kɛngà min, ɓɛ konàg kì rɔ̀mi gɔ̀g ìnɛ ɓi ŋwɔm wu zɔ̀ŋ, ɓɛ ki rɛsi ɓɛsujàà wɔɔ lɛ, ɓɛɛ ɓeŋ̀ɓeŋ yɔ̀.
Ɓi jɛ̀m ì Saɓàt, ŋwosi sɔnɗi lɛ ɓuɓ, Marii Madelɛn rì Marii àmbog ɓɛ kɛngà kì ghɛɛ̀ zɔ̀ŋ. 
Nni ɓɛ sigmɛ̀ngà di zi i mɛ nyɛ̀ŋɗɛn ri ìtèɗ, lɛ ŋwaà-fìtom a Kan à sɛngày, à yù kì ɓiŋzii gɔ̀g, à kɔ̀rì miì aɗyòò. 
Ŋwaàfìtom àǹcèm à lònlòmgà lɔŋ yɛ̀ɛ ŋ̀wàaŋ̀wàɗ, kìlàà kii ki pupuɓ lɔŋ yɛ̀ɛ dɛ̀ɓ. 
Fɔɔnnɛ ɓɛ̀sujàà ɓɛ risìghà ɓɛ tumɛ̀n rìnììghnìŋdɛ̀n lɛ kpàg-kpàg-kpàg, ɓɛ rɔɓ lɔŋ yɛ̀ɛ ɓìloŋ. 
Wɔ̀lɛ ŋwaà-fìtom a tòòghrɛ̀ngà, à kpaa ɓɛ̀yiɓ ɓɛǹ lɛ: Kɛ̀ ɓi risi, lɛ mɛ̀ ǹ-yii lɛ ɓi kaakaa Yeesus ànɛ ɓɛ ǹkpani ɓì kɔrɔs. 
À yiìdi fɛ, àa ghèmɓɛɛ lɔŋ yɛ̀ɛ à kpaaghà, yùunay, ɓi ghɛǹ jàŋ inɛ àa nɗì ǹnɔ̀nɔŋiyɛn. 
Nni kɛ̀ɛna lɛ fyɛ̀ɗ, ɓi kpaà ɓɛ̀yilàg ɓii lɛ, àa ghèmɓɛɛ a ɓìloŋ, à loloogh rì mìni a Galile, wɔɔ nnɛ ɓì rì nyi ɓiì ghɛɛ̀; kìɓan kiǹ kɛɛ̀ki maà rì lɛ ǹkpaà mìni.
Fɔɔnnɛ ɓɛ pɛsɛ̀ngà a zɔ̀ŋ lɛ fyɛ̀ɗ, mɛ̀rem mɛ̀ronɛn lɛ: rì ìris, rì coo kinyàà, ɓɛ kɛǹ kì kpaà ɓɛ̀yilàg ɓɔlɛ ànɛ̀n rì mɛ̀ree.
Lɔŋ wɔɔ foo, nni Yeesus à ghàskà ki yùu ki tulɛɛ ri ɓɛ̀yiɓ ɓɛǹ, à kpaa ɓɔ lɛ: Ǹtògsii mìni! Fɔɔnnɛ ɓɛ tyoŋdɛ̀ngà nyi a nyoo, ɓɛ ɓaǹ nyi ɓi mɛ̀kòò, ɓɛ ɓɔgsì nyi. 
Yeesus à kpaa min ɓɔ lɛ: Kɛ̀ ɓi risi; kɛ̀ɛna kì kpaà ɓɛ̀geni ɓɛ̀m lɛ ɓɛɛ kɛǹ a Galile, wɔɔ nnɛ ɓɛ ri mɛ̀ ɓiì ghɛɛ̀.
Yɛ̀ɛ ɓɛ̀yiɓ ɓɛǹ ɓɛ ɓaghà di ɓɛ kaka ɓi bee, nni ɓum ɓɛdɛŋ ɓɛ ɓɛ ɓaghà ɓi nɗaŋ wu ɓɛsujàà ɓɛ ɓɛ ɓeŋɓèŋgà zɔ̀ŋ, ɓɛ sugtìghày ɓi bàn, ɓɛ kpaa ɓɛ̀pìrɛɛtìrɛ̀ ɓɛgwey com kìcèm ki ki kilɛ̀ngà. 
Fɔɔnnɛ ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ ɓaghà lɛ, ɓɛ mɛ taŋzɛ̀n, ɓɛ tokì, nni ɓɛ faghà ɓɛ̀sujàà ɓɛǹ ɓyoo mɔ̀ɔ̀ni; 
ɓɛ kpaa ɓɔ lɛ: Ɓi ghɛ̀ɛ̀sɛɛ kì ghagsii ɓɔlɛ lɛ, ɓɛ̀yilàg ɓii ɓaa yùu kì fyaasii kiloŋ kii ri ìru, di ɓìsii ri ɓi fìlo. 
Nni i gɔmìnà à woogh kìɓan kiǹ, tì yii yɛ̀ɛ tì ri kpaa nyi ɓi ɗi lɛ kɛ̀ ɓi ɓa ri kìɓan. 
Fɔɔnnɛ ɓɛ̀sujàà ɓɛ tekà mɔ̀ɔ̀ni, ɓɛ ki lɔŋ yɛ̀ɛ ɓɛ reɓkàkà ɓɔ lɛ ɓɛɛ ki; fɔlɔɔ nnɛ ɓɔlɛ ànɛ̀n à sààghà ɓi nyìinyìm à Ɓɛ̀yudɛ̀n à kpaŋ gɛɛ̀nɛ.
Nni ɓɛ̀yilàg ɓɛ kintɛ̀ɗ rì bog ɓɛ kɛngà a Galile ɓi dòn ìnɛ Yeesus à reɓkà ɓɔ lɛ ɓɛɛ kɛǹ wɔɔ. 
Yɛ̀ɛ ɓɛ ghɛngà nyi, ɓɛ ɓɔgsì nyi, kìɓan kifog, ɓɛ̀ro ɓɛdɛŋ ɓɛ ɓaghà rì nyoey ɓi nɗem. 
Fɔɔnnɛ Yeesus à tyòŋdɛ̀ngày, à kpaa ɓɔ lɛ: Ɓaa fa mɛ ìtèɗ wucèm lɛ rì ɓi ɗyoo ɓiɗùm, rì ɓi ziinɛ. 
Kɛ̀ɛna! ɓi ki lɛ ɓumɓɛ ɓi ɓìlɔ̀ŋ ɓìcèm ɓɛɛ ɓa ɓɛ̀yilàg ɓɛm, ɓì ɓàɓtì ɓɔ ɓi ɗii ɗi Seŋi, rì Man, rì Kìtɛntɛ̀ɛ̀n ki Nghay; 
ɓì rèsàg ɓɔ rìɓèŋ ɗi ɓiɓan ɓìcèm ɓi nsiŋdɛ̀ngà mìni; ɓì ki yi lɛ, ǹɗì ɓiì ɓaà nɗaŋ ri mìni ɓɛ̀ŋwos ɓɛ̀cèm à kpaŋ ɓi rìlèg ɗi zi.
Rìtumɛ̀n ɗi Syeesyee à Ɓɔlɛ à Yeesus Kiris Man à Bɛ̀ll. 
Fɛlɛ yɛ̀ɛ ki ri kìkànɛn ɓi kaàtà à ǹkpaŋzì-ɓìɓan Ezayii lɛ: Ghɛna, ǹɗomi wɔ̀ mum Wɛm̀ à fìtom beèbɛ̀y, lɛ a pegsɛn wɔ̀ bee.
Jɛ̀ɛ̀ ìnɛ ìrì jɛ̀ɛ̀ ì roànɛ a làalamɓɛ̀n yì ɓi-reɓ lɛ: pègsɛɛna bee yi Kan ɓi rɛsàg yɔ lɛ saaɗ.
Nni Zyaŋ à peeghày ɓi-reɓ, à ɓààɓàɓtì ɓum à ki làalamɓɛ̀n lɛ, ɓum, ɓɛɛ ɓɛɛ lɔɔ̀ghrɛn mɛ̀rem, ɓɛ̀ ɓaɓtɛ̀n, fɔɔnnɛ Bɛ̀ll a cenɛn mìni ɓìɓe ɓyaa. 
Ɓum ɓɛ̀cèm ɓɛ ɓi ziì Zyude, rì ɓɛ a Yorisalɛm, ɓɛ pɛɛ̀pɛ̀sɛ̀ngày di ɓɛɛ̀ yùyuiy a lɔ̀ŋkii, nyii ki ɓàaɓaɓtì ɓɔ ɓi ǹsyòm wulɛ Zyuridɛŋ, di ɓɛ mɛ kpàki ɓiɓe ɓyaa. 
Zyaŋ à ɓaghà ri kìlàà ki ɓɛ tiŋi ri nyùŋ yi syàmoo, à ŋirɛ̀n kànɗa à gòò ɓi kìɓon, à ki ɗiɗi lɛ, rì ɓìtàtàɗ, rì mɔ̀ɔ mɛ ilòò wu ɓɛ pisii yì ɓi cog. 
A kakàlìghà ɓum lɛ: Roànɛ à rìì mɛ̀ ajɛ̀m, à cee mɛ̀ ɓi-tèɗ, ǹkpaŋi ɓi ɓi ǹkoŋ wulɛ ǹlaŋi, ǹfùmì mɛ̀ɗig mii mɛ gòò. 
Mɛ̀, m̀bàɓtii mìni rì mɛ̀nig, kìɓan kifog nyii ri mìni ɓiì ɓàɓtii ri Kìtɛntɛ̀ɛ̀n ki Nghày.
Lɔŋ ɓi mɛ̀ru mɛ̀n, Yeesus à pɛsɛngày a Naazarɛt, ɓi kiden ki zi ki a Galile à yùy, Zyaŋ à ki ɓàɓti nyi ɓi Zyuridɛŋ. 
Yɛ̀ɛ Yeesus à kpaŋkpàŋgày ɓi mɛ̀nig, nni à ghɛngà di ɗyoo ɗi nɛmɓɛɛ, Kìtɛntɛ̀ɛ̀n ki Nghay ki sɛnsɛ̀n yì nyi ɓi nyoo fɛ lɛ yɛ̀ɛ kuùkuù. 
Jɛ̀ɛ̀ i ki ɓɔ̀ɓ yi aɗyoo lɛ: Ù ri Man wɛm̀ à ǹɗem, ɓi wɔ̀ nnɛ ǹfoŋi kìnyàà kɛm̀ kìcèm. 
Ajɛ̀m ìnɛn, nni Nghay à Bɛ̀ll à ghàskà kì tinii Yeesus lɛ a kɛǹ ɓi-reɓ. 
Fɔɔnnɛ à ghagsighà mɛ̀ru mɛ̀tin mɛɓɛɛ̀ ɓi-reɓ wiǹ, Satàn a fèèghrɛ̀n nyi wɔɔ. À ghɛghɛ̀ɓkà wɔɔ ri nyàm yi ɓi cog, wɔ̀lɛ ɓum ɓɛ titom ɓɛ kikìghà nyi tìtom.
Yɛ̀ɛ ɓɛ ɓaghà di ɓɛ mɛ ɓan Zyaŋ, Yeesus à kɛ̀ngà a Galile, à kakàlì Syeesyee à Ɓɔlɛ à Bɛ̀ll. 
À kpaakpààghà ɓum lɛ: Cààmɛ̀n ki ghɛ̀ɛ̀sɛɛ, kìlɔ̀ŋ ki Bɛ̀ll ki mɛ tyɛ̀ɛ̀tɛn yi; lɔ̀ɔ̀ghrɛɛna mɛ̀rem, ɓi gherɛn Syeesyee à Ɓɔlɛ. 
Yɛ̀ɛ Yeesus à ghaghàghìyà ɓi ǹwɔŋì wu riɓày ànɛ a Galile, nni à ghɛngà ɓɛ̀-Simɔn ɓɛɛ̀ Andire à geni di ɓɛɛ̀ pìpig dam ɓi rìɓày, lɛ ɓɛ ɓaghà ɓɛ̀pììgh-dam. 
Yeesus à kpaa ɓɔ lɛ: Nɔ̀ɔ̀tiina mɛ̀, di ǹki lɛ ɓi ɓa ɓɛ̀syòŋì-ɓum. 
Fɔɔnnɛ ɓɛ ghaskà kì càri dam yaa, ɓɛ nɔɔ̀tì nyi. 
Yɛ̀ɛ à kɛ̀ɛ̀dìghà tì asu lɛsàg, nni à ghɛngà Zyag, man à Zeɓede ɓɛɛ Zyaŋ à geni; ɓɛ ɓaghà ɓi rìpègsɛ̀n ɗi dam yaa ɓi kìkɔm ɓiɗùm. 
Fɔɔnnɛ Yeesus à ghaskà ɓɔ ki reŋii, ɓɛ̀roɓɛǹ ɓɛ rinì Zeɓede à seŋi wàà ɓi kìkɔm, rì ɓɛ̀kìì-ɓìsay, ɓɛ nɔɔ̀tì nyi.
Nni ɓɛ kɛngà a Kapɛrinawum, Yeesus à ɗiŋì ɓi naà-bɔ̀ŋzɛ̀n ŋwosi Saɓàt; à tumɛ̀n rìrèsàg ɗi ɓum. 
Ɓum ɓɛ kuuràkà rìrèsàg ɗii, ɓisuulɛ ɗi ɓaghà ɓi yɛ̀ɛ ɗi ɓɛ̀rèsàg-ɓìdɔ̀gsɛna ɓi Ɓɛ̀yudɛ̀n; rìrèsàg ɗii ɗi ɓaghà ɗi ŋwaànɛ ɓɛ faa ìtèɗ wulɛ a reèrèsàg ɓum. 
Ŋwaàdɛŋ ànɛ à ɓaghà rì kìɓeɓtàg ki nghay à ɓaghà kɔmiɗ ɓi naà-bɔ̀ŋzɛ̀n ì ɓumɓɛ̀n. 
Fɔɔnnɛ ŋwaànɛ̀n à syangà jɛ̀ɛ̀ aɗyoo lɛ: Ki rì wɔ̀ la ri ɓìsi, Yeesus ànɛ a Naazarɛt! wàa yùu yì fɛ lɛ u cuùsi ɓìsi? Mɛ̀ ǹkonaagh ki yiì rìkuu ɗi mum ɗi ù rì; wɔ̀ yɛɛ ri roànɛ à rì ǹtɛnɛn, lɛ Bɛ̀ll yɛɛ romiì wɔ̀. 
Nni Yeesus à fwààdɛ̀ngà kìɓeɓtàg ki nghay kìn, à kpaa kɔ lɛ: Maarɛn foo, ù ki pɛ̀sɛn ɓi ŋwaànɛ̀n. 
Fɔɔnnɛ kìɓeɓtàg ki nghay kìn ki narìghà ŋwaànɛ̀n lɛ saɗ-sààɗ, ki kpaŋ ɓi ŋwaànɛ̀n di kɛɛ̀ syansyàn jɛ̀ɛ̀ aɗyòò. 
Ìris wu ɓangà ɓum ɓɛ̀cèm ɓɛ ɓɛ ghɛngà kìɓan kiǹ ɓɛ tɔɔ̀ghtɔ̀ɔ̀ghrɛ̀n ɓɔ rì ɓɔ lɛ: Cɛ kɛɛ ri kɔmiɗ lɛ! wooghna nyɔɔnyɔn à dɔgtɛ̀n ànɛ a rèresi ri ìtèɗ wu rilàmì; a kɔ̀ɔkɔmɛ̀n lɛ rì ɓìɓeɓtàg ɓi mɛghay miì, ɓi ki kìki nyi mɛ̀wog' 
Fɔɔnnɛ rìkem ɗi Yeesus ɗi ghaskà ki sàa ɓi ziì Galile bimiɗ. 
Yɛ̀ɛ ɓɛ kpagày ɓi naà-bɔ̀ŋzɛ̀n, nni ɓɛ kɛngà rì ɓɛ̀-Zyag ɓɛɛ Zyaŋ a mɛɛ mɛ ɓɛ̀-Simɔn ɓɛɛ̀ Andire. 
Jɛɛ gili Simɔn à ɓaghà kìnɔ̀ŋnɔ̀ŋ lɛ à ɓaghà lɛ tɔ̀gtɔ̀g. Fɔɔnnɛ ɓɛ fyɛɗmɛ̀ngà kìkpaà Yeesus fìroɓ fi giɓ anɛ̀n. 
Yeesus à tyòŋdɛ̀n nyi jàŋbog, à ɓan nyi ɓi càg, à pɛ̀sì nyi aɗyòò; rìɓa ɗi à ɓaghà lɛ tɔ̀gtɔ̀g ɗi leg, à tumɛ̀n ɓɔ rìkàà ɗi ɓiɗilàg. 
Yɛ̀ɛ cɛ̀ɛŋkò ki kpagà, ɗi ŋwos a mɛ cèŋ, nni ɓɛ yughày Yeesus lɛ, rì ɓum ɓɛ̀cèm ɓɛ ɓɛ roròɓkà, ri ɓɛ ɓɛ ɓaghà rì ɓìɓeɓtàg ɓi mɛghay. 
Fɔɔnnɛ ɓum ɓɛ̀cèm ɓɛ ɓi bàn ìnɛn ɓɛ kunìghà asuunaa. 
Yeesus à wɔ̀ɔ̀zì ɓum lɛɛ̀gwey ɓɛ ɓɛ roròɓkà tìroɓ mɛ̀kuu lɛ mɛ̀kuu; à nàɓ girig ɓìɓeɓtàg ɓi mɛghay lɛɛ̀gwey, wɔ̀lɛ, à faghà ɓi ɓiɓeɓtàg ɓi mɛghay ìtèɗ wulɛ ɓyɛɛ toòghrɛn, lɛ ɓi yighà nyi lɛ syeesyee. 
Yɛ̀ɛ duri i ɓaghà di ì ti jàŋbog ɗì rìtan, wɔ̀lɛ di birìm ì kaka lɛɛ̀gwey, Yeesus à pɛ̀sɛ̀ngà aɗyoo à kpaŋ ɓi dan, à kɛ̀n jàŋ inɛ ɓum ɓɛ wuɓsɛ̀ngà ɓi, à tumɛ̀n rì ɓɔ̀ŋzàg ɗi Bɛ̀ll. 
Fɔɔnnɛ Simɔn, ri ɓumɓɛ ɓɛ ɓaghà rì ɓɔ, ɓɛ tumɛ̀ngà nyi rìkaa kìɓan ɗi kìɓan. 
Yɛ̀ɛ ɓɛ tanɛ̀ngà nyi, ɓɛ kpaa nyi lɛ: Ɓum ɓɛ̀cèm ɓɛɛ tɔtɔg wɔ. 
Yeesus à ɓàg ɓɔ lɛ: Ti kɛǹ jàŋ idɛŋ ɓi ɓɔɔ bàn ɓɛ ɓɛ wuɓsɛɛ fɛ̀, nkalì girig Ɓɔlɛ à Bɛ̀ll wɔɔ, lɛ ɓisuu kisay kiǹ innɛ màa kpaŋiì. 
Fɔɔnnɛ à kɛ̀ngà di a rereni ziì Galile à kakàlì Ɓɔlɛ à Bɛ̀ll ɓi naa yi bɔ̀ŋzɛ̀n à ki nànaɓ ɓiɓeɓtàg ɓi mɛghay.
Kukwiy adɛŋ à yùghà Yeesus a nyoo, à kpì nyi asu rì mɛ̀ɗu, à yɛ̀gsì nyi ɓyàg à kpaa lɛ: I ki kɔni wɔ̀, ù rì lɛ ù kì lɛ m̀ɓa ti lɛ syeesyee ɓi nyoo yɛ̀m. 
Fɔɔnnɛ nyìighnyìg ì kìghà Yeesus rì ŋwaànɛ̀n, à nàm càg à kòm nyi, à kpaa lɛ: Ki kɔni mɛ̀, ɓaya lɛ syeesyee ɓi nyoo yɔ̀ɔ̀. 
Nni kwiy a ŋwaànɛ̀n à ghaskà kì kùrɛɛ, nyoo yìì i sugtì lɛ syeesyee. 
Yeesus à ɓaghà lɛ, à mɛ rɔgsag nyi syeesyee à rìrɔ̀gsàg, à ghàs nyi kì càri lɛ a kɛǹ. 
À kpaa nyi lɛ: Kɔ̀ɔ fèg mum kì ɓùŋi kiɓan ki; kɛ̀na lɔŋ ki rèsɛɛ ɓi mis mɛ pìrɛɛtìrɛ̀, u ki fa rifa ɗi Moyis à kpaaghà lɛ ɓɛɛ falag ɓisuu zòghɛ̀n yɔ̀ɔ̀, lɛ kɛɛ ɓa ɓɔ kìrèmzɛna ki lɛ ù mɛ wɔ̀n. 
Kìɓan kifog, yɛ̀ɛ ŋwaànɛ̀n à kɛ̀ngà, nni à tumɛ̀ngà rìlààlàmɓɛ̀n ɗi ɓɔlɛ à kìɓan kiǹ, à sààsààtì nyi lèg ànɛ lɛ Yeesus à ɓatìghà ɓi lɛ à ɗiŋì ɓi bàn ìdɛŋ ɓi mɛ̀tàna. Wɔ̀lɛ àa ǹti à kɔ̀ràg ɓi ɓɛ̀kòdò ɓɛ ɓɛ lɛŋzɛɛ rì bàn, rì jàŋ yi ɓum ɓɛ wuɓsɛɛ ɓi, fɔɔnnɛ ɓum ɓɛ pɛɛ̀pɛ̀sɛ̀ngày ɓɛ̀tum ɓɛ̀cèm, ɓɛ yuyù nyi kì ghɛnghɛni.
Yɛ̀ɛ ɓɔɔ mɛru ɓɛ ghaghìghà, nni Yeesus à sugtìghà a Kapɛrinawum; yɛ̀ɛ ɓum ɓɛ wokà lɛ, à rì a mɛɛ, 
ɓɛ taŋzɛ̀ngà lɛɛ̀gwey lèg ànɛ lɛ, kìtuɓi ki ɓatìghà ɓi nsoò asuunaa; fɔɔnnɛ Yeesus à kpaakpààghà ɓɔ ɓìɓan ɓi Bɛ̀ll. 
Nni ɓum ɓɛniǹ ɓɛ tɛkày kìsɛkɛ̀rɛ̀ ɓi kon ɓɛ yuiy nyi rì kɔ. 
Wɔ̀lɛ ɓumɓɛ̀n ɓɛ ɓaghà ɓi lɛ, ɓɛ kɛǹ rì kìsɛkɛ̀rɛ̀ kiǹ lɛsaaɗ yɛ̀ɛ Yeesus lɛ gùl ì ghekà bee; nni ɓɛ pinìghà fìran ɓi jàŋ inɛ Yeesus à rɛrɛ̀lìghà, ɓɛ rɔŋzìì min ŋwaànɛ̀n fɔlɔɔ ɓi kon wiì. 
Yɛ̀ɛ Yeesus à ghɛngà rìgherɛ̀n ɗi ɓumɓɛ̀n ɓɛ ɓaghà rì ɗyɔ, nni à kpaaghà kìsɛkɛ̀rɛ̀ kiǹ lɛ: Man wɛm̀, ɓìɓe ɓyɔɔ ɓi ti ɓìcenɛn. 
Ɓɛ̀rèsàg-ɓìdɔ̀gsɛna ɓɛdɛŋ ɓɛ ɓɛ ɓaghà wɔɔ ɓɛ kɔ̀kɔriyɛn, ɓɛ kpaakpààghà ɓi mɛ̀rem maa lɛ: 
Lannɛ ŋwaànɛ a tòtog fɛlɛ? A feefengì Bɛ̀ll. Ghɛn adɛŋ yɛɛ ri lɛ à cenɛ̀n mum ɓìɓe, i ki yin lɛ Bɛ̀ll cɛ̀ncii! 
Yɛ̀ɛ Yeesus à ghàskà kì yiì kìɓan ki ɓɛ fefèkà, nni à tɔkà ɓɔ lɛ: Ɓisuucɛ nnɛ ɓì rì rì mɛ̀kuu mɛ mɛyitì mɛǹ ɓi nɗem? 
Kìɓan aɗi kɛɛ yeesɛɛ foo? Rìkpaa ɗi ǹkpaa kìsɛkɛ̀rɛ̀ lɛ ɓìɓe ɓyɔɔ ɓi ti ɓìcenɛn gìn, rìkpaa ɗi ǹkpaà kɔ lɛ, pɛ̀sɛn aɗyoo u teɗ kon wɔɔ̀ u kɛǹ? 
Nni ɓi ɗi lɛ, ɓi yi lɛ Man à mum à rì rì ìtèɗ wulɛ a cenɛ̀n mum ɓìɓe fɛ ɓi ziinɛ, 
Yeesus à kpaaghà kìsɛkɛ̀rɛ̀ kiǹ lɛ: Pɛ̀sɛn aɗyoo, u teɗ kon wɔɔ̀, u sug. 
Nni ŋwaànɛ̀n à ghàskà kì pɛ̀sɛɛ aɗyoo, à teɗ kon wiì à kpaŋ, ɓum ɓɛ̀cèm ɓɛ seesèè, kìɓan ki wey ɓɔ yɛ̀ɛ rìtɔŋ; ɓɛ keèkèmzì Bɛ̀ll di ɓɛɛ̀ kpaakpaa lɛ: Tì ka ghɛngà ɓi rikuu ɗi kiɓan yɛ̀ɛ ɗi.
Yeesus à kɛ̀ɛ̀dìghà tì ɓi bèn ì rìɓày, ɓum ɓɛ̀cèm ɓɛ yuyùy nyi a nyoo, nyii ki rèresi ɓɔ ɓìɓan ɓi Bɛ̀ll. 
Yɛ̀ɛ Yeesus à ghaghàghìyà, nni à ghɛngà Levi man à Alfe, di à kɔ̀kɔrii jàŋ inɛ ɓɛ m̀peghì làmpoŋ̀, fɔɔnnɛ à kpaaghà nyi lɛ: Nɔ̀ɔ̀ti mɛ̀, Levi à pɛ̀sɛ̀n aɗyoo à nɔ̀ɔ̀tì nyi. 
Yɛ̀ɛ Yeesus à ɗiɗìghà ɓìɗilàg ɓi naa ì Levi, ɓɛ̀terì-làmpoŋ̀ lɛɛ̀gwey rì ɓɛ̀kìì-kìɓe ɓɛ yughà kì kɔ̀rii ɓi riɗi ɗi ɓyom ǹɗaŋ ri nyi rì ɓɛ̀yilàg ɓii, ɓisuulɛ ɓumɓɛ̀n ɓɛ nnɔ̀ɔ̀tàg nyi ɓìtuu ɓìtuu. 
Yɛ̀ɛ ɓɛ̀rèsàg-ɓìdɔ̀gsɛna ɓɛ ɓi nɗaŋ wu Ɓɛ̀fàrìzyɛŋ ɓɛ ghɛngà nyi di a ɗiɗi ǹɗaŋ ri ɓɛ̀terì-làmpoŋ̀, rì ɓɛ̀kìì-kìbe, nni ɓɛ tɔkà ɓɛ̀yilàg ɓii lɛ: Ɓisuucɛ nnɛ ǹɗèsàg wìn a ɗiɗi ǹɗaŋ ri ɓɛ̀terì-làmpoŋ̀, rì ɓɛ̀kìì-kìɓe? 
Yɛ̀ɛ Yeesus à wokà ǹtɔɔ̀tɔɔgh wiǹ, nni à kpaaghà ɓɔ lɛ: Ɓumɓɛ ɓɛ yin ɓiì roroɓi, ɓɛ ti ɓɛ kɛɛ ɓa ri zày ì dɔgtà, lɔŋ ɓɛ̀roroɓ ɓɛɛ ti ɓɛ ɓalàg rì zày ìnɛn. Mɛ̀ ǹ-yùghà ɓi ki reŋii ɓumɓɛ ɓɛ ri lɛsaaɗ, lɔŋ ɓɛ̀kìì-kìɓe ɓɛɛ̀ɓɛ ǹ-yùghà kì reŋii.
Ɓɛ̀yilàg ɓɛ Zyaŋ rì ɓɛ ɓɛ̀fàrìzyɛŋ ɓɛ nti ɓɛ celàg ɓìɗilàg; nni ɓum ɓɛdɛŋ ɓɛ yughà ki tɔɔgh Yeesus lɛ: Ɓisuucɛ nnɛ ɓɛ̀yilàg ɓɛ Zyaŋ rì ɓɛ ɓɛ̀fàrìzyɛŋ ɓɛ ti ɓɛ celàg ɓìɗilàg ɓyaàmɛ̀n ɓidɛŋ, ɓɛnkɔɔ ɓɛ̀ kɛɛ̀ cèli! 
Nni Yeesus à ɓakà ɓɔ lɛ: Mɛ̀ghan mɛ ŋwaànɛ à wɔlɛɛ mɛ ri nya lɛ mɛ celì ɓìɗilàg di ǹwɔlì à kaka nɗaŋ ri ɓɔ! Cààmɛ̀n kìcèm ki ǹwɔlì à kaka nɗaŋ ri ɓɔ, ɓɛ yin lɛ ɓɛ celì ɓìɗilàg. 
Wɔ̀lɛ cààmɛ̀n ki lɛ ɓɛɛ pisi ǹwɔlì ɓi nyìinyìm wàà ki tiì, cààmɛ̀n kiǹ kɛɛ̀ki ɓɛ ri min ɓiì cèlii ɓiɗilàg. 
Ŋwaà yin lɛ à teɗ zyònà ì kìlàà ki nyɔn lɛ a raɗ ɗyas ɗi kitùg ki kilàà miì, ɓisuulɛ zyònà ì kìlàà ì nyɔn ì rì ɓìì tùnii kitùg ki kilàà, ɗyas ɗìn ɗi teghɛ̀n tì. 
Ɓaà ki foŋ ɓi mɛrɔ̀g mɛ nyɔn ɓi ɓìtùg ɓi ɓiren, ɓisuulɛ mɛ̀rɔ̀g mɛ ri ɓiì weeyii ɓiren, mɛ̀rɔ̀g rì ɓìren ɓi ɗyaŋ ɓìcèm. Wɔ̀lɛ ɓɛɛ̀ fogi mɛrɔ̀g mɛ nyɔn ɓi ɓìren ɓi nyɔ̀n.
Ŋwosi Saɓàt àdɛŋ, Yeesus à ghaghàghìyà ɓi dɛmi nyas. Yɛ̀ɛ ɓɛ ghaghàghìyà fɔlɔɔ, ɓɛ̀yilàg ɓii ɓɛ tumɛ̀n rìsòsòrì ɗi nyas. 
Nni Ɓɛ̀fàrìzyɛŋ ɓɛ tɔkà Yeesus lɛ: Ghɛna ɓɛ̀yilàg ɓɔɔ! Ɓisuucɛ nnɛ ɓɛɛ̀ kìki kiɓan ki ɓìdɔ̀gsɛna ɓis ɓi reègh lɛ mum kɛɛ̀ kì ŋwosi Saɓàt? 
Fɔɔnnɛ Yeesus à ɓakà ɓɔ lɛ: Ɓì ka ɓalà ɓi com ki Davit à kìghà, yɛ̀ɛ zày ì kɔ̀ngà lɛ rì nyi rì ɓum ɓii, nyi kɛ̀ɛ̀ com ki ɗiyɛn? 
Yɛ̀ɛ à ɗiŋìghà ɓi naà-Bɛ̀ll, ɓi cààmɛ̀n ki Aɓyatar à ɓaghà pìrɛɛtìrɛ̀ àgwey, à ɗi bìrɛs yi ɓum ɓɛ faghà ɓisuu Bɛ̀ll, à ki teɗ gàɓ, à fa ɓum ɓii, kɔm̀ lɛ ɓìdɔ̀gsɛna ɓyɛɛ kpaaghi lɛ lɔŋ ɓɛ̀pìrɛɛtìrɛ̀ cɛ̀ncaa ɓɛɛ ghɛɛ̀sɛɛ kì ɗiì bìrɛs yiǹ. 
Nni Yeesus à kpaaghà Ɓɛ̀fàrìzyɛŋ ɓɛǹ lɛ: Bɛ̀ll à rɛsìghà Saɓàt ɓi kìrɔɔ ki mum, wɔ̀lɛ à kìghà ɓi mum lɛ a ɓa ǹkpàn a gòn inɛ̀n. 
Fɔlɔɔ nnɛ Man à mum à làmii girig Saɓàt.
Yeesus à sugtìghà ki ɗiŋii ɓi naà-bɔ̀ŋzɛ̀n. Ŋwaàdɛŋ à ɓaghà wɔɔ ri càg ki ɓɔmɛn, 
ɓumɓɛ ɓɛ ɓaghà wɔɔ, ɓɛ pɛɛ̀zì mis rì Yeesus lɛ ɓɛɛ ghɛǹ, ǹkòo à wɔ̀ɔ̀zii ŋwaànɛ̀n ŋwosi Saɓàt, di ɓɛɛ sɔmɛn nyi. 
Nni Yeesus à kpaaghà mum àncèm lɛ: Pɛ̀sɛn aɗyoo, u rɛli foo ɓi nyìinyìm. 
Fɔɔnnɛ à tɔkà ɓɔ lɛ: Ɓìdɔ̀gsɛna ɓis ɓi gherɛɛ nya lɛ mum a ki kìrɔɔ gìn kìɓe ŋwosi Saɓàt? Lɛ mum a ghɛɓsi romum gìn, a wey nyi ŋwosi Saɓàt? Ɓumɓɛ̀n ɓɛ minɛ̀n ɓɛ̀ kɛɛ̀ ɓàg ntɔɔ̀tɔɔgh wii. 
Fɔɔnnɛ Yeesus à kɛɛ̀sìghà mis ɓi ɓumɓɛ̀n di a wowog bim, rì ǹɗemi-kɛŋɛn ɓi kìtèri kaa ki ǹɗem, à kpaa min ŋwaànɛ à ɓaghà càg kiɓɔmɛn lɛ: Nàma càg kɔɔ, ŋwaànɛ̀n a nàm càg kii kiǹ, ki sugtì lɛ syeesyee. 
Ɓɛ̀fàrìzyɛŋ ɓɛ kpagà, ɓɛ ghas kì kìi righàdà rì ɓɛ̀gàŋgam ɓɛ Eroodɛ, lɛ ɓɛɛ ghɛǹ lannɛ ɓɛ ri lɛ ɓɛ ki lɛ ɓɛɛ wey Yeesus.
Nni Yeesus à kɛ̀ngà rì ɓɛ̀yilàg ɓii ɓi bèn ì rìɓày, coo kituu ki ɓum ki nɔɔ̀tì nyi; ɓumɓɛ̀n ɓɛ pɛsɛ̀ngày a Galile rì a Zyude 
rì a Yorisalɛm, rì a Idume, rì cɛcɛɗ ki Zyuridɛŋ rì ɓi ɓɛ̀kòdò ɓɛ ɓɛ wuɓsɛɛ bàn yi lɛ, rì Tiir ri Sidɔŋ; ɓum lɛɛ̀gwey ɓɛ yuyùghà Yeesus a nyoo, lɛ ɓɛ wokà ɓìɓan ɓìcèm ɓi à kìkìghà. 
Nni Yeesus à kpaaghà ɓɛ̀yilàg ɓii lɛ, ɓɛɛ yu nyi ri maa kìkɔm, lɛ gwìy i ɓum ìnɛ̀n yɛ̀ kɛɛ̀ turi nyi. 
Ɓisuulɛ, yɛ̀ɛ à wɔ̀ɔ̀wɔ̀ɔ̀zìghà ɓum lɛɛ̀gwey, ɓum ɓɛ̀cèm ɓɛ ɓɛ ɓaghà ɓiì roroɓi ɓɛ kpikpìghà nyi ɓi nyoo lɛ ɓɛɛ kom nyi. 
Ɓìɓeɓtàg ɓi mɛghay ɓi ɓalàkà lɛ, i ɓi ghɛɛ Yeesus, ɓi ɓag nyi mɛ̀ɗu asu, ɓi ki syan jɛ̀ɛ̀ aɗyoo lɛ: Ù ri Man à Bɛ̀ll. 
Kìɓan kifog Yeesus à ɓààɓàŋzìghà mis lɛɛ̀gwey, à rèrèg ɓyɔ lɛ byɛ̀ kɛ̀ɛ kì lɛ ɓum ɓɛɛ yi nyi.
Fɔɔnnɛ Yeesus à ɓɔkà min ɓi dòn aɗyoo , à regì ɓumɓɛ à kɔ̀ngà lɛ a reŋi, ɓɛ̀roɓɛ̀n ɓɛ kɛǹ nyi a nyoo. 
A ɓɔ̀n min ɓum ǹtɛ̀ɗ rì ɓɛɓɛɛ̀ ɓi ɓumɓɛ̀n lɛ a kɛɛ̀ghag rì ɓɔ, à ki rom ɓɔ lɛ ɓɛɛ kɛǹ kì kakalii Ɓɔlɛ à Bɛ̀ll. 
À faghà ɓɔ ìtèɗ wulɛ, ɓɛɛ nanaɓ ɓìɓeɓtàg ɓi mɛghay. 
Ɓumɓɛ à ɓɔ̀ngà ǹtɛ̀ɗ rì ɓɛɓɛɛ̀ ɓɛ ɓaghà lɛ: Rì Simɔn ànɛ Yeesus àa ǹkpɔgì lɛ Pyɛɛri 
rì Zyag, man à Zeɓede ɓɛɛ Zyaŋ à geni, ɓɛ Yeesus a ǹkpɔgii lɛ: Bwanɛrigɛs, yɛɛ lɔɔ lɛ, ɓɔn ɓɛ baàbàn; 
rì Andire, rì Filiɓ, rì Batelemi, rì Matyoo, rì Tomas, rì Zyag man à Alfe, rì Tadee, rì Simɔn ànɛ à ɓaghà ŋwaànɛ a Kana; 
ri Zyudas Iskariyot ŋwaànɛ à kàɓkà Yeesus.
Ajɛ̀m ìnɛn, nni ɓɛ sugtìghày a mɛɛ, coo gùl ì ɓum ì taŋzɛ̀n tì lèg ànɛ lɛ ɓɛ ɓaghà ɓi ri bee inɛ ɓɛ ri lɛ ɓɛ ɗi ɓìɗilàg. 
Yɛ̀ɛ naà-ɓum ì Yeesus i wokà kìɓan kiǹ nni ɓɛ yughà nyi kì terì lɛ ɓɛ kpaakpààghà lɛ, à rì nya m̀ɓùùsɛn. 
Ɓɛ̀rèsàg-ɓìdɔ̀gsɛna ɓɛ ɓɛ pɛsɛ̀ngày a Yorisalɛm, ɓɛ kpaaghà girig lɛ: À rì rì kìɓeɓtàg ki nghay ki lɛ Bɛlzeɓul, a nànaɓ ɓiɓeɓtàg ɓi mɛghay rì ìtèɗ wu Bɛlzeɓul ànɛ à rì rìfòm ɗi ɓiɓeɓtàg ɓi mɛghay. 
Nni Yeesus à reŋìghà ɓɔ, a kpaa ɓɔ ɓi dàɗkì lɛ: Lannɛ Satàn a rì lɛ à nàɓtì nyimiɗ? 
Kìlɔ̀ŋ kìcèm ki ɓum ɓɛ miì ɓɛ lanɛɛ, ɓɛ ram wɛ̀y ɓɔ rì ɓɔ, ki ti ki cuughì. 
Naà-ɓum ìnɛ ɓum ɓɛ miì ɓɛ ramzɛɛ wɛ̀y ɓɔ rì ɓɔ, ì yin lɛ ì kɛ̀n beèbɛ̀y; 
i Satàn a pɛ̀sɛɛ, à ram wɛ̀y ri nyimiɗ, di à ti yɛɛ lɔɔ ri ǹlànag; kìlɔ̀ŋ kii ki yiìdi lɛ ki kɛǹ asu ki ɓaɓà, di ki ɓi nyi ki leègh. 
Ŋwaà yin lɛ à ɗiŋì ɓi naà kìtèetèɗ ki mum, à sàŋ ìkum wu roànɛ̀n, di à loogh ɓi nyi kì kàŋi bɛn; i à mɛ kàŋ nyi bɛn, fɔɔnnɛ à rì lɛ à sàŋ min ɓyom ɓi roànɛ̀n. 
Ǹkalii mìni ɓi saaɗ lɛ, Bɛ̀ll à ɓiì cenɛɛ ɓum ɓìɓe ɓyaa ɓìcèm, rì tìfena ticèm ti ɓɛ fengàkà nyi; 
kìɓan kifog ɓaa cenɛɛ gɛ ɓi ŋwaànɛ à fengii Kìtɛntɛ̀ɛ̀n ki Nghay nsoò ŋwos bog, ɓisuulɛ ŋwaànɛ̀n miì à kìi kìɓe ki à kɔ̀rii gɛ rì kɔ fìɗyàɓ fikɔ̀ɔ̀. 
Yeesus à kpaaghà ɓum fɔlɔɔ lɛ, ɓɛ kpaakpààghà lɛ, à rì rì kìɓeɓtàg ki nghay.
Jɛɛ Yeesus rì ɓɛ̀geni ɓii, ɓɛ yughày, ɓɛ rɛrì ɓi dan, ɓɛ rom mum lɛ a reŋiì nyi. 
Ɓum ɓɛ kɔrìghà ɓɛ kɔmzɛ̀n nyi, nni ɓɛ kpaaghà nyi lɛ: Gaa, ri ɓɛ̀goni ɓɛɛ tɔtɔg wɔ fɛnii ɓi dan. 
Nni Yeesus à ɓàkà lɛ: Ghɛn yɛɛ ri jɛɛ wɛ̀m, ɓɛ̀ghɛn ɓɛɛ ri ɓɛ̀geni ɓɛ̀m? 
Fɔɔnnɛ à kɛ̀ɛ̀sìghà mis ɓi ɓumɓɛ ɓɛ kɔmzɛ̀ngà nyi ɓɛ̀n, à kpaa lɛ: Jɛɛ wɛ̀m rì ɓɛ̀geni ɓɛ̀m, ɓɛɛ kɔ̀ɔ̀kɔɔ̀tɛ̀n lɛ; 
ɓisuulɛ, ŋwaànɛ à kìi rìkɔ̀n ɗi Bɛ̀ll, nnyɛɛ ri geni wɛ̀m à baŋì, nsoò lɛ à giɓ nsoò lɛ jɛɛ wɛ̀m.
Nni Yeesus à tumɛ̀ngà tì rìrèèrèsàg ɗi ɓum ɓi bèn ì rìɓày. Coo kituu ki ɓum ki taŋzɛ̀n nyi a nyoo lèg ànɛ lɛ à ɓɔkà ɓi kìkɔm à kɔ̀rìì ɓi mɛ̀nig, gɛ mum ànɛ̀n bimiɗ à rɔ̀ɓ yì a cɛɗ. 
Yeesus à rèèrèsàkà ɓɔ ɓìɓan lɛɛ̀gwey ɓi dàɗkì, nni ɓi ɓìɓan ɓiǹ à kalìghà ɓɔ lɛ: 
Wooghna! Nsalì-dɛm odɛŋ yɛɛ pɛsɛ̀ngà lɛ à kɛ̀ɛ kì mìsi boo ì ɓyom ɓi dɛm. 
Yɛ̀ɛ à mìmìskà, gàɓ ì boo ìdɛŋ ì kpì ɓi bee aɗyoo, tììlì ti yu, ti ɗi yɔ̀ bimiɗ. 
Gàɓ ìmbog ì kpì ɓi jàŋ i tìcɔg ìnɛ ì ɓìɓkà ɓi, ì ghàs kì ròo ɓisuulɛ ziinɛ̀n ì fɔmgà ɓi. 
Wɔ̀lɛ yɛ̀ɛ ŋwos a kpagày ɓyom ɓi ɗig, mɛ̀ɗyèm mɛ wom̀dàg lɛ ɓi ɓaghà kɛ̀ɛ̀ gàŋ. 
Nni gàɓ ìmbog ì kɛ̀ngà kì kpìi ɓi ɓìkàrag, yɛ̀ɛ ɓìkàrag ɓi tɔɓkà, ɓi laatàg yɔ̀, ì rɔ̀ɓ yɛ̀ kɛɛ wum. 
Nni boo ìdɛŋ i kɛ̀ngà kì kpìi ɓi syeesyee à zi, ì ròò, ì tɔɔ, ì ki wum lɛ, nɗyèm wu wu yii ɓìɗùn rìtin ɗì ǹtɛ̀ɗ, wu wu yii ɓìɗùn mɛ̀tin mɛ̀ra, wu wu yii, ɓìɗùn mɛ̀tin mɛtaǹ. 
Fɔɔnnɛ Yeesus à kpaatìghà lɛ: Ŋwaànɛ à rì rì mɛ̀reè, mɛ lɛ à wog, à wog. 
Yɛ̀ɛ Yeesus à kɛ̀ngà dɛgà, nni ɓumɓɛ ɓɛ ɓaghà nyi jàŋbog, rì ɓɛ̀yilàg ɓii ɓɛ tumɛ̀ngà nyi rìtɔg ɗi mɛtɔɔ̀gtɔɔgh ɓi dàɗkì yi à tetèkà. 
Nni à ɓàkà ɓɔ lɛ: Mìnii ɓɛ ki ri ki fayɛn lɛ ɓi yi ɓìɓan ɓi ɓi ɓaghà ɓì nyamɛn ɓi kìlɔ̀ŋ ki Bɛ̀ll; ɓi ɓɛg ànɛ a ɓɛ̀ro ɓɛmbog ɓɛɛ̀ wowog lɔŋ ɓiɓan ɓìcèm yɛ̀ɛ dàɗkì 
lɛ kɛɛ ɓa lɛ, nsoò ɓaa seesèè lɛ tɛntɛ̀ɛ̀n, ɓɛ̀ kɛɛ̀ ghɛn, ɓɛ ri ki wog lɛ syeesyee, ɓɛ̀ kɛɛ̀ yi, lɛ di ɓɛ̀ kɛɛ̀ ki ɓa lɛ ɓɛ lɔɔ̀ghrɛ̀n mɛ̀rem, Bɛ̀ll à ki cenɛn ɓɔ ɓìɓe ɓyaa.
Nni Yeesus à tɔgtìghà ɓɔ lɛ: Yɛ̀ɛ ɓì woogh ɓi dàɗkì ìnɛ azi, lannɛ ɓì rì min ɓiì woògh azi a dàɗkì yimbog yìcèm? 
M̀mìsì boo à rì ŋwaànɛ a sàasaàtì Ɓɔlɛ à Bɛ̀ll. 
Ɓɛ̀roɓɛ ɓɛ ri yɛ̀ɛ tim̀ à bee ànɛ boo ì rààghà miì ɓɔ yɛɛ ri ɓɛ̀roɓɛ ɓɛ ti ɓɛ kilàg lɛ, lɔŋ yɛ̀ɛ ɓɛ woogh ɓìɓan ɓi Bɛ̀ll lɔɔ, Satàn a yùy, à pisì ɓɔ ɓyɔ ɓi ǹɗem. 
Fɔɔnnɛ ɓumɓɛ ɓɛ ghaɓkà boo ɓi tìcɔg, ɓɔ yɛɛ ri ɓɛ̀roɓɛ ɓɛ ti lɛ, i ɓɛ woogh ɓìɓan ɓi Bɛ̀ll, ɓɛ ghas ɓyɔ kì terì rì kìnyàà; 
kìɓan kifog, ɓɔ kɛ̀ɛ gàŋ; ɓɛ ri làg lɛ ŋɛ̀ɛ̀ghŋɛ̀ɛ̀gh lɛ i ɓɛ tanɛɛ rì ntɔɓ, nsoò lɛ ǹyeèsɛ̀n àdɛŋ ɓisuu kiɓan ki Bɛ̀ll, lɔŋ lɛ ɓɛ naŋi rìgherɛ̀n. 
Ɓɛ̀roɓɛ ɓɛ ghaɓkà boo ɓi ɓìkàrag ɓɛ ri ɓumɓɛ ɓɛ ti ɓɛ wokì ɓìɓan ɓi Bɛ̀ll, 
kìɓan kifog mɛ̀tɔɓ mɛ ɓi ziinɛ, rì kìsee ki ikum, rì gɛ ɓìɓan ambog ànɛ a syòŋsyoŋ mɛrem, ɓi laatàg jɛ̀ɛ̀ ì Bɛ̀ll ìnɛn yɛ̀ kɛɛ̀ ghɛn bee inɛ lɛ yɛ̀ɛ wum ɓìdùn. 
Ɓɛ̀ro ɓɛmbog ɓɛ ɓɛ ghaɓkà boo ɓi syeesyee à zi, ɓɔ yɛ̀ɛ ri ɓumɓɛ ɓɛ ti ɓɛ wokì ɓiɓan ɓi Bɛ̀ll, ɓɛ ki wum ɓidùn fɛlɛ yɛ̀ɛ boo inɛ ì kìghà lɛ, nɗyèm wu wu yii, wu wum ɓìɗùn rìtin ɗì ǹtɛ̀ɗ, wu wu yii ɓìɗùn mɛ̀tin mɛraa, wu wu yii, ɓìɗùn mɛ̀tin mɛtaǹ.
Nni Yeesus à kpaatìghà ɓɔ lɛ: Mɛ̀ɛ nti ɓɛɛ saaghrag lamɓà ɓi kìrɛsì kii aɗyoo? Ɓɛɛ rɛsag nyi a kìbɔkɔ̀ zi giǹ, a ɓyom ɓilɔ̀ŋ zi? 
Ɓisuulɛ kìɓan kidɛŋ ki ki ri a rìnyam kaa rɔ̀ɓ ɓi lɛ ki yilɛɛ ɓi; dwìɗ idɛŋ yɛ̀ kɛɛ̀ ki rɔ̀ɓ lɛ ì kpagii ɓi dan. 
Ŋwaànɛ a rì rì mèree, mɛ lɛ à wog à ghɛ̀ɛ̀sɛɛ kì woògh. 
Nni à kpatìghà ɓɔ lɛ: Kɛ̀ ɓi kì wàŋ rì ɓìɓan ɓi ɓi wowog' Lɛ vèg ìnɛ ɓì ti ɓì fèkì ɓum ɓyom miì, yɛ̀ɛnnɛ ɓɛ ri girig mìni ɓiì fèegh miì, ɓɛ ki ceesag ti ɓidɛŋ miì aɗyòò 
Ɓisuulɛ ŋwaànɛ à rì rì ɓyom innɛ ɓɛ ɓiì fatii, wɔ̀lɛ roànɛ à rì kɛ̀ɛ̀ kɔ, nsoò maa gàɓ ànɛ à rì rì nyi ɓɛ ɓatɛ̀n.
Yeesus à kpaaghà tì lɛ: Kìlɔ̀ŋ ki Bɛ̀ll ki pisɛɛ rì ŋwaàdɛŋ ànɛ à mìsi ɓyom ɓi dɛm. 
Àa soo lali, àa soo ki kɔ̀rii cem, ɓyom ɓìn ɓi ri ɓiì kìi lɛ, ɓi roò, ɓi tɔɔ, Ŋwaànɛ̀n kɛ̀ɛ yi lannɛ ki nkɛ̀ɛ̀kɛɛ. 
Zi yɔ̀miɗ yɛ̀ɛ ri ɓiì kìi lɛ ǹɗuŋ wɛɛ roò, wu tɔɔ, wu foŋ ɓìɓàɓ, ɓìɓàɓ ɓi foŋ mis. 
I ɓi mɛ ɓàŋ, ɓɛ tumɛ̀n rìrengì ɗi mɛɗyèm rì zɛ̀m lɛ mɛ̀saŋ mɛ kpaŋi yɛɛ lɔ̀ɔ̀.
Nni Yeesus à kpaatìghà ɓum lɛ, tì rì lɛ tì fèg ɓà kilɔ̀ŋ ki Bɛ̀ll rì cɛ? Nsoò lɛ dàɗkì ìbe yɛ̀ɛnɛ tì rì lɛ tì teɗ lɛ ti resi mìni yɛ̀ɛ kìlɔ̀ŋ kiǹ ki ri? 
Kìlɔ̀ŋ ki Bɛ̀ll ki pisɛɛ rì zàm ì rìwom. Zàm inɛn yɛ̀ɛ ti ì ɓiisàg ki tɛɓɓɛɛ di ɓɛ ɓɛli yɔ̀ ɓi boo yi ɓyom yìcèm yi ɓi ziinɛ; 
kìɓan kifog i ɓɛ ɓɛli yɔ̀, ì ròò, ì tɔɔ, ì ghay coo kite ki ki ceghii ɓìɓɛ̀ɛ̀ɓɛ̀lì ɓìcèm ɓi ɓi dɛm, ki foŋ ɓyoo myaɓ lèg ànɛ lɛ tììlì ti aɗyoo ti ri lɛ ti togì ɓìlaa ɓyaa miì. 
Rì mɛ̀kuu mɛ dàɗkì mɛ fɔlɔɔ lɛɛ̀gwey, nnɛ Yeesus à kakàlìghà ɓɔ ɓìɓan ɓi Bɛ̀ll lèg bimiɗ ànɛ ɓɛ ɓaghà lɛ ɓɛ wog. 
Àa ǹti kɛ̀ɛ tòòghrɛn ri ɓum kɛ̀ɛ̀ dàɗkì, kìɓan kifog àa ǹti à kìlàg lɛ, i àa rɔ̀ɓ ri ɓɛ̀yilàg ɓii ɓɔ rì ɓɔ, à tɛɛ̀zì ɓɔ ɓìɓan ɓìcèm ɓi ɓi dàɗkì yiǹ.
Ŋwos nyimiɗ anɛ̀n, di cɛŋkò ki mɛ kpaŋ nni Yeesus à kpaaghà ɓɔ Lɛ: Ti syàana cɛcɛɗ kimbog. 
Yɛ̀ɛ ɓɛ caɗkà gùl ì ɓum lɛ yɛ̀ɛ sug, nni ɓɛ kɛngà rì Yeesus ɓi kìkɔm ki à ɓaghà miì, wɔ̀lɛ ɓìkɔm ɓidɛŋ ɓi ɓaghà girig wɔɔ nɗaŋ ri nyi. 
Fɔɔnnɛ coo bɛ̀ɓ ki tumɛ̀ngày rìfɛɓsìì rì ìtèɗ, ɓìkus ɓi riɓày ɓi kɛnkɛ̀n ɓi kìkɔm ɓi lèg ànɛ lɛ kìkɔm ki ɓaghà di mɛ̀nig mɛ ti miì ɓiì ronɗoni. 
Yeesus à ɓaghà ɓiì lalali ɓi kìtòn ki kikɔm, à sasàghì nto ɓi kaŋdì. Ɓɛ̀yilàg ɓɛ ghemzì nyi, ɓɛ kpaa nyi lɛ: Ǹɗèsàg, ǹɗem wu kɛsii ɓi wɔ ri kìɓan ki lɛ tì yùu kì cuu yɛɛ lɛ! 
Nni Yeesus à ghèmbɛ̀ngà, à fwààdɛ̀n bɛ̀ɓ, à kpaa rìɓày lɛ: Maarɛn, u kɔri lɛ fyòoog, nsoò maa m̀pɔ̀ɓ kɛ̀ɛ wooghrɛn ti. 
Ajɛ̀m ìnɛn Yeesus à kpaaghà ɓɛ̀yilàg lɛ: Ɓisuucɛ nnɛ ɓì risii yì fɔlɔɔ? Lannɛ ɓì kaka kɛ̀ɛ̀ rìgherɛ̀n? 
Nni ɓɛ kɛngà kì kpaŋì cɛcɛɗ ki riɓày ɓi kìlɔ̀ŋ ki ɓɛ-Gerazenyɛŋ. 
Lɔŋ yɛ̀ɛ Yeesus à sɛngà kìkɔm, ŋwaàdɛŋ à kpaŋ yì ɓi dɛm i zɔ̀ŋ, à yù kì tuusɛɛ ri nyi; ŋwaàncèm à ɓaghà rì kìɓeɓtàg ki nghay. 
Àa ǹti à laayì ɓi dɛm i zɔ̀ŋ, fɔɔnnɛ ŋwaàdɛŋ à ɓatìghà ɓi ri ìtèɗ wulɛ à ɓan ŋwaànɛ̀n, à kàŋ nyi nsoò rì mɛ̀sɛ̀ŋi, 
ɓisuulɛ, ɓyààmɛ̀n lɛɛ̀gwey, ɓɛ kagà nyi mɛ̀kòò ri bɔŋ, ɓɛ sugì nyi mɛ̀sɛ̀ŋi ɓi ɓyàg, kìɓan kifog, àa ǹti à pwagì bɔŋ, à ki rengi mɛsɛ̀ŋi; mum ànɛ à ɓaghà lɛ à cenɛ̀n ŋwaànɛ̀n à ɓaghà ɓi. 
Yɛ̀ɛ ìru, yɛ̀ɛ ŋwos, ŋwaànɛ̀n àa ǹdègì ɓi dɛm i zɔ̀ŋ, rì ɓi don aɗyoo di a syansyan, à ki kpɛ̀ɛkpɛɛ̀rɛ̀n nyimiɗ ri gɔ̀g. 
Yɛ̀ɛ à ghɛngày Yeesus fìràɓ, à gheŋmɛ̀n yì, à yù nyi kì ɓaàgh mɛ̀ɗu asu 
à ki syan jɛ̀ɛ̀ aɗyoo rì ìtèɗ lɛ: Yeesus, Man à Bɛ̀ll ànɛ à teŋmɛɛ kɛ̀ɛ̀ vèg cɛ kɛɛ rì wɔ̀ rì mɛ̀? M̀ɓɔ̀ŋzii wɔ̀ ɓi ɗii ɗi Bɛ̀ll lɛ, kɔ̀ɔ ki mɛ ǹtɔɓ. 
À kalìghà fɔlɔɔ lɛ Yeesus à kpaakpààghà nyi lɛ: Kìɓeɓtàg ki ǹghay! Kpaŋa ɓi ŋwaànɛ! 
Nni Yeesus à tɔkà min nyi lɛ: Ù rì ɗii lɛ ghɛn? À ɓàg nyi lɛ: Ǹɗì ɗii lɛ: Kìtuu, ɓisuulɛ tì tèghɛɛ lɛɛ̀gwey. 
Ŋwaànɛ̀n à ɓɔ̀ŋzàkà Yeesus, à sììrɛ̀n lɛ, Yeesus kɛ̀ɛ nàɓ ɓiɓeɓtàg ɓi mɛghay ɓìn lɛ ɓyɛɛ pɛsɛn ɓi kìlɔ̀ŋ kiǹ, ɓyɛɛ kɛǹ jàŋ idɛŋ. 
Wɔ̀lɛ coo kìtuu ki jèè ki ɓaghà ɓiì ɗiɗii ɓyaaɓi jàŋbog rì dòn. 
Fɔɔnnɛ ɓìɓeɓtàg ɓi mɛghay ɓi ɓɔŋzàkà Yeesus di ɓyɛɛ kpaakpaa lɛ: Rom ɓìsi ɓi kìtuu ki jèè kinii, ti ɗiŋi ɓi yɔ. 
Nni Yeesus à gherɛ̀ngà, fɔɔnnɛ ɓìɓeɓtàg ɓi mɛghay ɓìn ɓi kpagà ɓi ŋwaànɛ̀n, ɓi ɗiŋɗàg ɓi jèè; kituu ki jèè kiǹ ki pwaŋɗɛ̀n yì ɓi dòn aɗyoo ki suùrɛ̀n ɓi rìɓày; jèè yiǹ yi ɓaghà nunùg jèè ɓɛ̀tɔɔsìm ɓɛɓɛɛ̀, nni yi cuughà lɔŋ ɓi rìɓày yìcèm. 
Ɓumɓɛ ɓɛ ɓeŋɓèŋgà jèè yiǹ ɓɛ panìghà rì mɛ̀ree, ɓɛ kɛǹ kì kakalii ɓumɓɛ ɓi bàn, rì ɓɛ̀roɓɛ ɓi jɛ̀m ì kìlɔ̀ŋ kìɓan kiǹ. Ɓum ɓɛ pɛɛ̀pɛ̀sɛ̀ngày lɛ ɓɛɛ ghɛǹ kìɓan ki ki kilɛ̀ngà kiǹ. 
Ɓɛ yu Yeesus a nyoo, ɓɛ ghɛn ŋwaànɛ à ɓaghà rì ɓìɓeɓtàg ɓi mɛghay lɛɛ̀gwey ǹkɔ̀kɔriyɛn, nni ìris wu ɓangà ɓɔ. 
Ɓumɓɛ ɓɛ ɓaghà wɔɔ yɛ̀ɛ kìɓan kiǹ ki kilɛ̀ngà, ɓɛ kalìghà ɓɛ̀ro ɓɛmbog yɛ̀ɛ kaa ɓaa, à tumɛ̀n ɓi ŋwaà ɓìɓeɓtàg ɓi mɛghay, à kpaŋ ɓi jèè. 
Nni ɓɛ tumɛ̀ngà rìɓɔ̀ŋzàg ɗi Yeesus lɛ, a pɛsɛn ɓi kìlɔ̀ŋ kaa. 
Yɛ̀ɛ Yeesus à ɗiɗiŋìghà ɓi kìkɔm, nni ŋwaànɛ à ɓaghà ànɛn ri ɓìɓeɓtàg ɓi mɛghay à ɓɔ̀ŋzàkà nyi, lɛ nyi ɓa ɓi nɗaŋ waanɛ̀n. 
Yeesus à ɓèn, wɔ̀lɛ à kpaa ŋwaànɛ̀n lɛ: Sugha a ɓum ɓɔɔ, u kali ɓɔ com kìcèm ki Kan àa kìi ɓisu wɔɔ, rì yɛ̀ɛ àa woogh wɔ̀ nyìighnyìg. 
Fɔɔnnɛ ŋwaànɛ̀n à kɛ̀ngà, à tumɛn rìlààlàmɓɛ̀n ɗi com kìcèm ki Yeesus à kìghà ɓisu wii ɓi kìlɔ̀ŋ ki ɓɛ nɗegi lɛ, kìlɔ̀ŋ ki bàn ǹtɛ̀ɗ. Ɓum ɓɛ̀cèm ɓɛ kuuràkà.
Yeesus à sugtìghà kìsyàa ɓɛg àmbog ɓi kìkɔm, coo kituu ki ɓum ki taŋzɛ̀n nyi a nyoo yɛ̀ɛ à ɓaghà ɓi bèn ì rìɓày. 
Fɔɔnnɛ mum ɗii lɛ Zyayirus, kìbog ki ɓi ɓumɓɛ ɓɛ lamìghà naà-bɔ̀ŋzɛ̀n, à yùghà, à ghɛn Yeesus, à kpì nyi a mɛ̀kòò. 
A ki ɓɔ̀ŋzag nyi, à sììrɛ̀n ɓi bɔ̀ŋzɛ̀n ìnɛn, à kpaakpàà lɛ: Maa ŋwɔɓti wɛ̀m à giɓ a kɔ̀ɔkɔɔ̀sì, nni yu, u saagh nyi ɓyàg ɓi nyoo, di fɔɔnnɛ à wɔǹ, à ki ɓa ti ri cɛɓ. 
Fɔɔnnɛ Yeesus ɓɛ sugtɛ̀ngà ɓɛɛ Zyayirus, coo kituu ki ɓum ki nɔɔ̀nɔ̀ɔ̀tì nyi, ki kɔm̀ nyi, ki ki sìisiìrì nyi. 
Nni giɓ adɛŋ ànɛ à roròɓkà fìroɓ fi lɛ, bwaɓ yi kpaŋkpàŋ nyi ɓyààmɛ̀n ɓìcèm à ɓaghà wɔɔ; fìroɓ fìn fi ɓaghà di fyaa finɛn bèg ǹtèɗ rì yiɓɛɛ̀. 
Giɓ anɛ̀n à ɓaghà di à mɛ ghɛn ntɔɓ lɛɛ̀gwey ɓi rìdèŋdèŋ ɗi a ɓɛ̀kìì-boòboo lɛɛ̀gwey à ki yogsi ɓɔɔ ɓyom ɓii ɓɛ̀cèm ɓɛ à ɓaghà rì ɓɔ, ɓi fìroɓ fii, kìɓan kifog fi kɛnkɛ̀n lɔŋ nyi ɗì rìroròɓ rì ìtèɗ. 
Nni yɛ̀ɛ à wokà di ɓɛɛ̀ ɓùŋɓuŋ kiɓan ki Yeesus, fɔɔnnɛ à yùghày Yeesus ajɛ̀m, di a sɔ̀ɔsɔlɛ̀n yì ɓi nyìinyìm à ɓum, à kòm nyi ɓi kìlàà; 
ɓisuulɛ à kpaakpààghà ɓi ǹɗem wii lɛ: I m̀mànɛɛ kì kòmi nsoò kìlàà kii, lɔŋ lɛ ǹwɔ̀ni. 
Ɓi cààmɛ̀n kɔm̀ kiǹ, bwaɓ yi ghàs kì renɛɛ rikpaŋ ɗi giɓ anɛ̀n, à wog yɛ̀ɛ nyoo yìì i fɛmɓɛɛ, à ghɛn lɛ à wɔ̀ni fìroɓ fii. 
Yeesus nyii ghas kì woògh fɛlɛ yɛ̀ɛ ìtèɗ wudɛŋ wu pɛsɛɛ nyi ɓi nyoo, à nìmɓɛ̀n ɓi nyìinyìm à ɓum, à tɔg lɛ: Ghɛn yɛɛ komi mɛ̀ ɓi kìlàà? 
Nni ɓɛ̀yilàg ɓii ɓɛ ɓakà nyi lɛ: Ù seesèè lɔŋ yɛ̀ɛ gwìy ì ɓum yɛɛ̀ sìisiìrì wɔ̀, ù tɔgtì lɛ ghɛn yɛɛ komi wɔ̀? 
Fɔɔnnɛ Yeesus à kɛ̀ɛ̀sìghà mis ɓi ɓumɓɛ ɓɛ kɔmgà nyi lɛ a ghɛǹ ŋwaànɛ àa kòmi nyi. 
Nni giɓ ànɛ̀n à risìghà, à nììghnìŋdɛ̀n lɛ kpàg-kpàg lɛ à yighà com ki ki kilɛ̀ngà ɓi nyoo yìì; fɔɔnnɛ à yùghà ki kpìi Yeesus a mɛ̀kòò, à kpaa nyi saaɗ ànɛ ɓi kìɓan kiǹ kìcèm. 
Nni Yeesus à kpaaghà nyi lɛ: Iyà, rìgherɛ̀n ɗyɔɔ ɗi ghɛɓsii wɔ̀, kɛ̀na lɛ fyòoog, ù wɔni fìroɓ fyɔɔ yaà. 
Di Yeesus à kaka à totòg fɔlɔɔ, nni ɓum ɓɛdɛŋ ɓɛ pɛsɛ̀ngày a mɛɛ mɛ Zyayirus, ɓɛ yu nyi ki kpaa lɛ: Zyairus, gɔ̀n yɔ̀ɔ̀ i mɛ maasì; kɔ̀ɔ yeesi ti ǹɗèsàg zɛy. 
Wɔ̀lɛ Yeesus à nɔ̀ɔ̀tìghà ɓi rìkpaa ɗiǹ à kpaaghà lɔŋ ǹlàmì naà-bɔ̀ŋzɛ̀n lɛ: Kɔ̀ɔ risi, ɓaya lɔŋ ri rìgherɛ̀n. 
Yeesus à gherɛ̀ngà ɓi lɛ, ŋwaàdɛŋ à kɛǹ nyi kì foŋì, lɔŋ Pyɛɛri, rì Zyag ɓɛɛ̀ geni ànɛ lɛ Zyaŋ ɓɛɛ̀ɓɛ à kɛ̀ngà rì ɓɔ. 
Yɛ̀ɛ ɓɛ kpagà a mɛɛ mɛ rifòm ɗi naà-bɔ̀ŋzɛ̀n, Yeesus à tanɛ̀n coo gom ì mɛ̀kɛɛ̀gh, rì ɓìkiŋ ɓi ɓɛ rɔŋɗɔ̀ŋgà. 
Fɔɔnnɛ à ɗiŋìghà ɓi naa, à kpaa ɓɔ lɛ: Ɓisuucɛ nnɛ ɓi rènɗen fɛlɛ di ɓi ɓooghɓoòghrɛ̀n, ŋwɔɓti ànɛ à wii ɓi, à rì yɛɛri ɓi fìlo. 
Ɓumɓɛ̀n ɓɛ tumɛ̀n nyi rìwɔ̀wɛ̀y, nni à kpaŋzàkà min ɓɔ ɓɛ̀sɛ̀ɛ̀ ɓɛcèm; à teɗ lɛ rì seŋi rì jɛɛ man, ri ɓumɓɛ à ɓaghày rì ɓɔ, ɓɛ ɗiŋì ɓi naa ìnɛ ŋwɔɓti à ɓaghà miì. 
Nni à ɓangà ŋwɔɓti ɓi càg, à kpaa nyi lɛ: Talita kumi! Yɛɛ lɔɔ lɛ, Ŋwutyàà-giɓ, ǹkalii wɔ̀ lɛ pɛ̀sɛn aɗyòò. 
Ŋwutyàà-giɓ anɛ̀n à ghàs kì pɛ̀sɛɛ aɗyoo, à tumɛ̀n rìkɛ̀ɛ̀kɛ̀ɛ̀, lɛ à ɓaghà di a ti bèg ntɛ̀ɗ rì yìɓɛɛ̀. Ɓum ɓɛ ghɛngà kìɓan kiǹ koŋnyoo lɛɛ̀gwey. 
Wɔ̀lɛ Yeesus à rɔ̀gsɛ̀ngà ɓɔ, à siitàg ɓɔ lɛ ɓɛ̀ kɛɛ̀ kali ŋwaàdɛŋ kìɓan kiǹ. À ki kpaa ɓɔ lɛ ɓɛɛ fa ŋwutyàà-giɓ anɛ̀n com kiɗiyɛn.
Nni Yeesus à pɛsɛ̀ngà foo, à kɛ̀n ɓi bàn ìnɛ à tɔɔghà wɔɔ, ɓɛ̀yilàg ɓii ɓɛ nɔɔ̀tì nyi. 
Ŋwosi Saɓàt àdɛŋ, à tumɛ̀ngà ɓum rìrèsàg ɓi naà-bɔ̀ŋzɛ̀n; gɛ mum ànɛ à wowòkà ɓìtòkì ɓii à kuuràkà lɛɛ̀gwey ɓɛ tɔtɔg lɛ: À rìì fe ri kìɓan ki? Rìkuu ɗi ɗyomzɛ̀n aɗi ɗyɛɛ ri lɛ? Dàm yi a kìki yi yi ri la? 
Àa nnyɛɛ ri kaminɗà, nyi man à Marii, nyi geni ɓɛ̀-Zyag ɓɛɛ Zyoozɛ, rì Zyuudɛ rì Simɔn? Ɓɛ̀geni ɓii ɓɛ ɓɛ̀yiɓ ɓɛ yiǹ fɛ rì ɓìsi? Rìɓa ɗii ɗiǹ ɗi rekà ɓɔ lɛ, ɓɛ̀ kɛɛ̀ gherɛn nyi. 
Yeesus à kpaa min ɓɔ lɛ: Ǹkpaŋzì-ɓìɓan a maà kem ɓi ɓi kìlɔ̀ŋ kii; ɓɛ̀yalì ɓii rì naa yìì i ɓum ɓɛ̀ kɛɛ̀ kuurag ri nyi. 
Fɔɔnnɛ à kìghà ɓi dàm wɔɔ nsoò bog, i ki cee ɓi lɛ, gàɓ ì ɓɛ̀roroɓ ìnɛ a wɔ̀ɔ̀zìghà di à saghii ɓɔ ɓyàg ɓi nyòò. 
Yeesus à kuuràkà yɛ̀ɛ ɓumɓɛ̀n ɓɛ ɓaghà fɔlɔɔ ri nyoey, à kɛ̀n asu à rerènì ɓìlɔ̀ŋ ɓi jàŋbog, di a rèeresàg ɓum ɓìɓan ɓi Bɛ̀ll.
Fɔɔnnɛ Yeesus à reŋìghà ɓɛ̀yilàg ɓii ntɛ̀ɗ rì ɓɛɓɛɛ̀, à tumɛ̀n ɓɔ rìɓaskì ɓɛ̀sɛ̀ɛ̀ ɓɛɓɛɛ̀ ɓɛɓɛɛ̀, di a ronɗom ɓɔ; à fa ɓɔ ìtèɗ wulɛ ɓɛɛ nanaɓ ɓìɓeɓtàg ɓi mɛghay; 
à siŋdɛ̀ngà ɓɔ lɛ, ɓɛ̀ kɛɛ̀ teɗ com ɓi rìkɛ̀ɛ̀; ɓɛɛ ɓanɛn kìgeŋ kɔrìkɔ kɛ̀ ɓɛɛ̀ teɗ bìrɛs, nsoò kaagh a ɓiɗilàg, nsoò mɔ̀ɔ̀ni, kɛ̀ ɓɛɛ̀ pìg ɓi ɓàm; 
kìɓan kifɔg à kpaaghà lɛ: Waatɛɛna lɔŋ ɓɛ̀siripàs ɓi mɛ̀kòò, mum kɛɛ̀ ɓɔ̀ɓtɛn ɓilàà ɓiɓɛɛ̀. 
Nni à kpaatìghà ɓɔ lɛ: Jàŋ bimiɗ ìnɛ ɓì kpaŋi, kɔ̀riina lɔŋ ɓi naa ìnɛ ɓì ɗiŋii miì, à kpaŋ yɛ̀ɛ ɓì rì ɓiì pɛ̀sɛɛ ɓi jàŋ inɛ̀n. 
I ɓɛ ɓeni mìni kì ghàɓi jàŋ idɛŋ, nsoò lɛ ɓɛ ɓeni kìwoògh com ki ɓi kpaakpàà, i ɓì ti ɓiì pɛ̀sɛɛ ɓi jàŋ inɛ̀n, ɓì kwìɗ kùrùɓu ànɛ mìni ɓi mɛ̀kòò, rìkì ɗiǹ ɗyɛɛ̀ rèresi ɓumɓɛ̀n zɛ̀ɗ yaà. 
Nni ɓɛ̀yilàg ɓɛ kɛngà, ɓɛ tum rìkpaa ɗi ɓum lɛ ɓɛɛ lɔɔ̀ghrɛn mɛ̀rem. 
Fɔɔnnɛ ɓɛ nanàɓkà ɓìɓeɓtàg ɓi mɛghay lɛɛ̀gwey, ɓɛ ki wɔ̀ɔwɔɔ̀zì tì ɓɛ̀roroɓ di ɓɛ siŋii ɓɔ mɔ̀ɔ ɓi nyòò.
Nni rìfòm ɗi lɛ Eroodɛ ɗi wokà kìɓan kiǹ ɓisuulɛ rìkem ɗi Yeesus ɗi ɓaghà di ɗi ti ɓiì pàpasi ɓum jàŋ bimiɗ, ɓɛ kpaakpàà lɛ, Zyaŋ Bàɓtis yɛɛ ghemɓɛɛ yì a nyɔ̀ɛ̀y, kɛɛ̀ki à rì miì rì ìtèɗ wu kìkiyɛn dàm. 
Ɓɛ̀ro ɓɛdɛŋ ɓɛ kpaakpàà lɛ Eli yɛɛ rì, ɓɛmbog lɛ à rì lɔŋ ǹkpaŋzì-ɓìɓan à Bɛ̀ll yɛ̀ɛ ɓɛ̀kpaŋzì-ɓìɓan ɓɛmbog. 
Yɛ̀ɛ Eroodɛ à wokà gɛ mɛ̀kali anɛ̀n bimiɗ, nni à kpaaghà lɛ: Zyaŋ ànɛ mɛ̀ɛ ǹɗeɓsii lɛ ɓɛɛ ren ǹto nnyɛɛ ghemɓɛɛ! 
Lɛ Eroodɛ nyimiɗ yɛɛ faghà ìtèɗ wulɛ ɓɛɛ ɓan Zyaŋ, ɓɛ ki kàŋ nyi rì mɛ̀sɛ̀ŋi, ɓɛ pig ɓi naà-zày, ɓi kìɓan ki Eroɗyaadɛ à gili geni ànɛ lɛ Filiɓ ànɛ à tekà. 
Zyaŋ à kpaakpaaghà Eroodɛ lɛ: Ki ghɛɛ̀sɛɛ ɓi lɛ u wɛs̀ gili goni. 
Eroɗyaadɛ à takàkà Zyaŋ ɓi ɗùm, à ki kaakaa bee inɛ lɛ ɓɛɛ wey nyi, kìɓan kifog, kɛ̀ɛ ɓa ri bee, 
lɛ Eroodɛ àa ǹnìgàg Zyaŋ, à ki kàmag ri nyi, lɛ à yighà lɛ Zyaŋ à ɓaghà saaɗ à mum, à ki ɓa ti ǹtɛnɛn ɓi mis mɛ Bɛ̀ll. Ɗyomzɛ̀n ɗi ǹti ɗi ɗimgì Eroodɛ cààmɛ̀n kìcèm ki à woogh ɓìtòkì ɓi Zyaŋ, kɔm̀ lɛ ki ǹkɔ̀ngì nyi lɛ a wowog ɓyɔ. 
Wɔ̀lɛ ŋwosi mààgh à Eroɗyaadɛ à kpagà ɓi gòn ìnɛ Eroodɛ à ɓaghà ɓi kìsɔ̀g ki ɓi gòn i rìyalɛ̀n ɗìì; à taŋzɛ̀ngà kìsɛ̀nɛ̀, à reŋɗɛ̀n ɓɛ̀sasààgh ɓii, rì ɓɛ̀kɔ̀mɛ̀n-ɓɛ̀sujàà, rì ɓɛ̀lem ɓɛ ɓum ɓɛ a Galile. 
Nni gɔ̀n ì Eroɗyaadɛ ì ɗiŋìghày ɓi naa ì kìsɛ̀nɛ̀, ì tum rìɗyen. Ì rɔɔ lɛ rì Eroodɛ, rì ɓumɓɛ ɓɛ ɓaghà a kìsɛ̀nɛ̀. Rìfòm ɗì kali min ŋwutyàà gɔ̀n ànɛn lɛ: Tɔghà mɛ̀ com kìcèm ki ù kɔ̀ni ǹfa wɔ̀ kɔ. 
Fɔɔnnɛ à kanɛ̀ngà bɛ̀ɗ, à kpaa nyi lɛ: Com kìcèm ki ù rì mɛ̀ ɓiì tɔɔgh nsoò kìlànà ki zi ìnɛ ǹlàmii kɛ yaa rì, ǹɗi wɔ̀ ɓiì faa kɔ. 
Nni ŋwutyàà giɓ à kpagà ɓi dan à kɛ̀n kì tɔɔ̀gh jɛɛ lɛ: Cɛ kɛɛ̀ ki ntɔg, nni jɛɛ à ɓàkà nyi lɛ: Tɔghà ǹto wu Zyaŋ Bàɓtis. 
À sugtìghày rì mɛ̀ree yɛ̀ɛ rifòm, à kpaa ɗyɔ lɛ: Nkɔ̀nkɔn lɛ u fa mɛ̀ nto wu Zyaŋ Bàɓtis ɓi taasà lɔŋ ɓigomìnɛ. 
Rìfòm ɗi wokà bim, kìɓan kìfog ɗi ɓaghà ɓi lɛ ɗi ɓeǹ lɛ ɗi ɓaghà di ɗyaa kànag bɛ̀ɗ ɓi mis mɛ ɓumɓɛ ɗi reŋɗɛ̀ngà. 
Fɔɔnnɛ ɗi ghaskà ki romì sujàà ɗi tɔg lɛ, a yuiy nyi rì nto wu Zyaŋ Bàɓtis. 
Sujàà à kɛ̀ngà ɓi naà-zày à syaŋ ǹto wu Zyaŋ, à sugtìì rì wɔ ɓi taasà, a fa wɔ rì gɔ̀n ìnɛn, ì teɗ ì ceesì rì jɛɛ. 
Yɛ̀ɛ ɓɛ̀yilàg ɓɛ Zyaŋ ɓɛ wokà ɓɔlɛ anɛ̀n, fɔɔnnɛ ɓɛ yughày kì terì kìloŋ kii, ɓɛ kɛǹ kɔ kì ɓòmi.
Ɓɛ̀kɛ̀nì-fìtom ɓɛ taŋzɛ̀ngà Yeesus a nyoo, ɓɛ kpaa nyi ɓìɓan ɓìcèm ɓi ɓɛ kighày, rì ɓi ɓɛ resàkày ɓum. 
Fɔɔnnɛ Yeesus à kpaaghà ɓɔ lɛ: Yùuna, ti pyerɛn jàŋ ìnɛ ɓum ɓɛ yin, tì fɔɔ̀sɛn lɛsàg, ɓisuulɛ ɓum ɓɛ ɓaghà wɔɔ lɛɛ̀gwey, ɓɛ kikì lɛ, ɓɛ̀roɓɛ ɓɛ kɛnkɛ̀n, ɓɛ̀roɓɛ ɓɛ yuyùy lèg ànɛ lɛ, ɓɛ̀yilàg ɓɛ ɓaghà ɓi ri ɓee inɛ lɛ ɓɛ ɗi còm. 
Nni Yeesus rì ɓɛ̀yilàg ɓɛ ɓɔkà ɓi kìkɔm lɛ ɓɛɛ pyerɛn, ɓi jàŋ ìnɛ ɓum ɓɛ ɓaghà ɓì. 
Ɓum lɛɛ̀gwey ɓɛ ghɛngà ɓɔ yɛ̀ɛ ɓɛ kɛnkɛ̀ngà, ɓɛ ki rèmi lɛ ɓɔ yɛɛ ri; fɔɔnnɛ ɓum ɓɛ pɛɛ̀pɛ̀sɛ̀ngày ɓì bàn yìcèm, ɓɛ kɛɛ̀ghì rì tìfɔg, ɓɛ log ki kpaŋì ɓi jàŋ incèm rì ɓɔ. 
Yɛ̀ɛ Yeesus à kpagày ɓi kìkɔm, à ghɛn coo gùl ì ɓum di ì ti, nyìighnyìg ì ki nyi rì ɓumɓɛ̀n, lɛ ɓɛ rɔɓkà fɛlɛ yɛ̀ɛ jɔ̀ɔ̀ yi yi ri kɛ̀ɛ̀ m̀ɓèŋì. Fɔɔnnɛ à tumɛ̀ngà ɓɔ rìrèsàg ɗi ɓiɓan lɛɛ̀gwey. 
Yɛ̀ɛ ŋwos a ɓaghà di à tì lɛ a mag ɓìlɛy, ɓɛ̀yilàg ɓii ɓɛ tyoŋdɛ̀n nyi a nyoo, ɓɛ kpaa nyi lɛ: Jàŋ ìnɛ ì rì kilɛŋ, ŋwos a ki kɛ̀ɛ kì màagh ɓilɛ̀y; 
kali ɓumɓɛ, ɓɛɛ kɛǹ ɓi bàn rì ɓi jɛ̀m i ɓilɔ̀ŋ ɓi ɓi wuɓsɛɛ, ɓɛɛ laàghrɛn yì ɓyom ɓi ɗiyɛn. 
Yeesus à ɓàg ɓɔ lɛ: Mìniì ɓɔmiɗ faana ɓɔ ɓìɗilàg. Nni ɓɛ kpaaghà nyi lɛ: Tì rì nya ɓiì kɛ̀ɛ kì laàgh bìrɛs ì ɓɛtɔɔsìm rìtin lɛ ti fa ɓɔ ɓɛɛ ɗi. 
Nni Yeesus à tɔkà ɓɔ lɛ: Ɓì rì foo rì bìrɛs yaŋ? Kɛ̀ɛna kì ghɛɛ̀. Ɓɛ ɓaghà lɛ ɓɛ mɛ kaa lɛ ɓɛɛ yi gàɓ ì ɓyom ìnɛ ɓɛ ɓaghà rì yɔ̀, nni ɓɛ ɓakà Yeesus lɛ: Tì rì rì bìrɛs yitaǹ rì ɓìzɛn ɓiɓɛɛ̀. 
Yeesus à kpaa min ɓɔ lɛ ɓɛɛ kɔɔ̀si ɓum ɓɛ̀n ɓɛ̀cèm ɓi ɓyaaɓi ɓi cem ɓi ɓɔɔ ɓìtuu 
Fɔɔnnɛ ɓɛ kɔràkà ɓi zi, ɓi mɛ̀raŋ lɛ rì mɛ ɓum mɛ̀tin mɛtaǹ, rì mɛ ɓum mɛ̀tin mɛɓɛɛ̀ rì ǹtɛ̀ɗ. 
Yeesus à teɗ kìtaǹ ki bìrɛs rì kìɓɛ̀ɛ̀rɛn ki ɓìzɛn, à ɓegsì mis aɗyoo, à fa Bɛ̀ll ɓìtògsɛ̀n, à ɓɛkì min bìrɛs yiǹ, a fa yɔ rì ɓɛ̀yilàg lɛ ɓɛɛ kaɓsi ɓum. A kàɓsàkà tì girig ɓɔɔ̀cèm ɓìzɛn ɓi kìɓɛ̀ɛ̀ ɓiǹ. 
Ɓɛ̀sɛ̀ɛ̀ ɓɛ̀cèm ɓɛ ɗighà ɓɛ wuràg. 
Ɓɛ̀yilàg ɓɛ taŋzɛ̀n lɛ rì ɓìɓɛghà ɓi bìrɛs rì ɓìzɛn ɓi ɓi rɔɓtàkà, ɓi ron ɓìkàɗ ǹtɛ̀ɗ rì ɓiɓɛɛ̀. 
Bàlì ì ɓumɓɛ ɓɛ ɗìghà bìrɛs ìnɛn ì ɓaghà ɓɛ̀tɔɔsìm ɓɛtaǹ.
Ajɛ̀m ìnɛn, Yeesus a ghàskà kì losì ɓɛ̀yilàg ɓii lɛ ɓɛɛ ɓɔg ɓi kìkɔm, ɓɛɛ log kìsyàa rì nyi cɛcɛɗ a Bɛdsayida, cààmɛ̀n ki nyii ka gheeghesɛ̀n ɓum lɛ ɓɛɛ sukì. 
Yɛ̀ɛ à ghesɛ̀ngà ɓumɓɛ̀n, nni à kɛ̀ngà kì ɓɔ̀ŋzaagh ɓi dòn aɗyòò. 
Cɛŋkò ki kpagà di kìkɔm ki ti ɓi nyìinyìm à rìɓày, wɔ̀lɛ Yeesus cɛ̀ncii yɛɛ ɓaghà di à kakày a cɛɗ. 
Yɛ̀ɛ Yeesus à ghɛngà di ɓɛ̀yilàg ɓɛɛ̀ yeeghyeèghkɛ̀n ɓi rìfyèè ɗi riɓày lɛ bɛ̀ɓ ì ɓaghày ɓɔ asu, ì yeèyèèsì ɓɔ, nni à kɛ̀ngà ɓɔ a nyoo di ɓyom ɓi duri ɓi ti, à kɛ̀ɛ̀kɛ̀ɛ̀ yì ɓi mɛ̀nig aɗyòò; à mɛɛ ki kìghà lɛ a cee ɓɔ. 
Nni yɛ̀ɛ ɓɛ̀yilàg ɓɛ ghɛngà nyi di a kɛ̀ɛ̀kɛɛ yi fɔlɔɔ ɓi mɛ̀nig aɗyoo, ɓɛ fekì lɛ ɓɛ ghɛɛ nyɔ̀ɛ̀y, ɓɛ tumɛ̀n rìkugsɛ̀n. 
Ɓisuulɛ ɓɔɔ̀cèm ɓɛ ghɛngà nyi, ki syaŋdì ɓɔ mɛ̀rem. Yeesus à ghàs kì tòòghrɛɛ à kpaa ɓɔ lɛ: Maasiina mɛ̀rem ɓi mùm, mɛ̀ yɛɛ ri, kɛ̀ ɓi risi. 
Fɔɔnnɛ à ɓɔkà ɓi kìkɔm, bɛ̀ɓ ìnɛ ì kìkìghà ì maarɛ̀n; kìɓan kiǹ ki yag ɓɛ̀yilàg rìwog ìsuùcèm. 
Ɓisuulɛ ɓɛ wokà ɓi azi ànɛ ɓi dàm ìnɛ Yeesus à kìghà, yɛ̀ɛ à tègsìghà bìrɛs, lɛ mɛ̀rem maa mɛ ɓaghà mɛ̀tèɗkakɛn.
Yɛ̀ɛ ɓɛ ratɛ̀ngà kì syaà, ɓɛ kpaŋ ɓi kìlànà ki zi ki a Zyenezarɛt ɓɛ lomzì kìkɔm ɓi bèn ì rìɓày, 
Lɔŋ yɛ̀ɛ ɓɛ sɛngày ɓi kìkɔm, ɓum ɓɛ ghas kìrèmii Yeesus. 
Ɓɛ tum rìkɛ̀ɛ̀kɛ̀ɛ̀ ɓi naa ɓi naa di ɓɛɛ̀, kpaakpaa ɓum lɛ Yeesus à ti fɛ; ɓɛ ki tɛ̀tɛg yi ɓɛ̀roroɓ ɓi ɓɛ̀kon, di ɓɛɛ̀, kɛ̀nkɛn ɗi ɓɔ ɓi jàŋ bimiɗ ìnɛ ɓɛ woogh lɛ Yeesus à rì. 
Ɓi jàŋ yicèm yi Yeesus à kpagà à tumɛ̀n lɛ, ɓi ɓìlɔ̀ŋ, rì ɓi bàn nsoò lɛ ɓi jɛ̀m i ɓilɔ̀ŋ, ɓɛ ǹnɔ̀ŋzàg ɓɛ̀roroɓ ɓi jàŋ yi yɛ̀ɛ ɓìyan ɓi tyèè, ɓɛ ɓɔŋzì nyi lɛ, ɓɛ̀roroɓ ɓɛ̀n ɓɛɛ kom̀ lɔŋ nsoò rìkeɓ ɗii ɗi kilàà; fɔɔnnɛ ɓɛ̀sɛ̀ɛ̀ ɓɛ̀cèm ɓɛ ɓɛ komgà nyi ɓɛ wɔngàkà.
Ɓɛ̀fàrìzyɛŋ rì ɓɛ̀rèsàg-ɓìdɔ̀gsɛna ɓɛ ɓɛ pɛsɛ̀ngày a Yorisalɛm ɓɛ taŋzɛ̀ngà Yeesus a nyòò, 
ɓɛ ghɛn di ɓɛ̀yilàg ɓii ɓɛdɛŋ ɓɛɛ ɗiɗi ɓyom, ɓyàg ri tìfin, yɛɛ lɔɔ lɛ, kɛ̀ɛ̀ kìsòo ɓyàg. 
Kɔm̀ lɛ Ɓɛ̀fàrìzyɛŋ rì Ɓɛ̀yudɛ̀n ɓɛ̀cèm ɓaa ɗi ɓi ɓiɗilàg di ɓɛ ka soò ɓi ɓyàg lɛ syeesyee, lɛ ɓɛɛ̀ ɓèŋɓeŋ kìsyɔ̀ɔ̀ ki ɓɛseŋi ɓaa. 
Ɓɛ kilàg tì lɛ, ì ɓɛ sughiì fyèè, ɓɛ yin lɛ ɓɛ ɗi ɓìɗilàg di ɓɛ ka sogtɛn ɓi, yɛ̀ɛ kìsyɔ̀ɔ̀ ki righerɛ̀n ɗyaa kɛɛ̀ kɔ̀nkɔ̀n. Ɓɛ roodii tì rì ɓìcèlì ɓidɛŋ, fɛ lɛ yɛ̀ɛ rìsòò ɗi ɓɛɓeŋ, rì rìsòò ɗi bèè, ɗì rìsòò ɗì tìgheŋ ti bɔŋ. 
Ɓɛ̀fàrìzyɛŋ rì ɓɛ̀rèsàg-ɓìdɔ̀gsɛna ɓɛ tɔkà Yeesus lɛ: Ɓisuucɛ nnɛ ɓɛ̀yilàg ɓɔɔ ɓɛ kiì ɓi yɛ̀ɛ ɓìsyɔ̀ɔ̀ ɓi ɓɛseŋi ɓìs ɓyɛɛ kpaakpàà, yɛ̀ɛ ɓɛɛ̀ ɗiɗi ɓyom kɛ̀ɛ̀ kìsòo ɓyàg? 
Nni Yeesus à ɓàkà ɓɔ lɛ: Mìni ɓum ɓɛ, fyɛɛ̀fyɛɛ̀ ɓi ŋwɔm ìghèy ɓi ɗùm, Ezayii à kpaaghà lɔŋ saaɗ ɓi kìɓan kin, fɛlɛ yɛ̀ɛ ki rì kì kànɛn lɛ: Ɓumɓɛ ɓi kìlɔ̀ŋ ki ɓɛɛ̀ ɓɔɔɓɔgsì lɔŋ mɛ ɓi ŋwɔm aɗyoo, mɛ̀rem maa mɛ̀ kɛɛ̀ wuɓsɛn mɛ; 
ɓɛɛ̀ yooyogsì cààmɛ̀n kaa lɛ ɓɛɛ̀ ɓɔɔɓɔgsì mɛ̀, lɛ dɔgtɛ̀n yi ɓɛɛ̀ rèrèsì yi ri lɔŋ ɓisyɔ̀ɔ̀ ɓi ɓum. 
Nni Yeesus à ɓɔ̀ɓtìghà lɛ: Ɓì càri ɓìdɔ̀gsɛna ɓi Bɛ̀ll lɛ ɓìsyɔ̀ɔ̀ ɓi ɓum ɓyɛɛ̀ɓi ɓì foŋi ǹto miì! 
À kpaatì ɓɔ lɛ: Ɓì naŋi ɓìdɔ̀gsɛna ɓi Bɛ̀ll ɓisuu ɓisyɔ̀ɔ̀ ɓin! 
Lɛ Moyis à kpaaghà lɛ: Mum a nyaàsi seŋi ɓɛɛ jɛɛ, rì tì lɛ ŋwaànɛ à nyɔ̀mɛɛ seŋi nsoò lɛ jɛɛ, à ghɛ̀ɛ̀sɛɛ lɛ ɓɛ wey nyi. 
Kìɓan kìfog mìnii ti ɓi kpaaghì lɛ: Ì ŋwaà kalii seŋi nsoò lɛ jɛɛ lɛ, gàɓ ì com ìnɛ màa rì lɛ ǹghɛɓsì wɔ̀ rì yɔ̀ ì rì kɔ̀rìɓaŋ. Yɛɛ lɔɔ lɛ com ki ɓɛ mɛ pègsɛn lɛ ɓɛɛ cogtɛn Bɛ̀ll, 
i mum à kpaa fɔlɔɔ, mìnii càɗ nyi lɛ kɛ̀ɛ ghɛɓsi ti seŋi, nsoò lɛ jɛɛ. 
Fɔlɔɔ anɛ̀n à rì yɛɛ lɔɔ lɛ, ɓi yooyogsì jɛ̀ɛ̀ ì Bɛ̀ll rì ɓìsyɔ̀ɔ̀ ɓin ɓi ɓyaà ceècèèsɛ̀n; ɓi ki ti ɓì kìlàg tì ɓìɓan ɓidɛŋ lɛɛ̀gwey fɔlɔɔ yɛ̀ɛ ɓiǹ. 
Nni Yeesus à reŋìghà tì gùl ì ɓum, à kpaa ɓɔ lɛ: Mìniìcèm ramina mɛ̀reè, ɓi wog com ki ǹkpaakpaa minì. 
Com kìcèm ki mum à ɗii ki kɛǹ nyi ɓi ɗùm ki yin lɛ ki foŋ nyi kìsyeg ɓi nyòò; kìɓan kifog com ki ki pɛsɛɛ yì mum ɓi ɗùm, kɛɛ ri lɛ ki foŋ nyi kìsyeg ɓi nyòò. 
Ŋwaànɛ à rì rì mɛ̀reè, mɛ lɛ à wog, à wog. 
Yɛ̀ɛ à ɗiŋìghà ɓi naa, gwìy yɛ̀ kɛɛ̀ wuɓsɛn tì nyi, nni ɓɛ̀yilàg ɓii ɓɛ tɔkà nyi azi anɛ ɓi dàɗkì ìnɛn. 
À kalì ɓɔ lɛ: Mìni girig ɓi rì yɛɛ lɔɔ kɛ̀ɛ̀ ɗyomzɛ̀n yɛ̀ɛ ɓi woogh ɓi lɛ, com kìcèm ki mum à ɗii, ki kɛǹ nyì ɓi ɗùm ki yin lɛ ki foŋ nyi kìsyeg ɓi nyòò; 
ɓisuulɛ com kiŋcèm kì yin nyi ɓiì kɛ̀nkɛni ɓi ǹɗem, kɛɛ̀ kɛ̀nkɛn lɔŋ nyi ɓi ɗùm, ki sɛn, ki kpaŋ di à kɛ̀ɛ cog. Yeesus à kpaaghà yɛɛ lɔɔ lɛ ɓìɗilàg ɓìcèm ɓi rì kɛ̀ɛ̀ kìsyeg. 
À kpaatìghà lɛ: Com ki ki kpaŋiì ɓi mum kɛɛ ri lɛ ki foŋ nyi kìsyèg ɓi nyoo, 
ɓisuulɛ lɔŋ ɓi ɗùm ɗì mum rì ɓi ǹɗem wii nnɛ ɓìɓeɓtàg ɓi mɛyitì, rì rìɓàmɓà, rì wii, rì ǹwolɛ̀n, 
rì tìsɔ̀mɔ̀g, rì kìsee ki ikum, rì kìɓeɓtàg ki ǹɗem, rì mɛ̀ghèy, rì kìɓùùsì, rì m̀mììghrɛ̀n, rì tìfena rì kalɛn, rì kìyèg ki ɗyomzɛ̀n ɓi ti ɓi ɓalàg yì. 
Ɓìɓeɓtàg ɓi ɓiɓan ɓyɛɛ̀ ɓalag yi mum ɓi ǹɗem, ɓi ki fogi nyi kìsyeg ɓi nyòò.
Yeesus à pɛ̀sɛ̀ngà ɓì jàŋ inɛ̀n à kɛ̀n ɓi kìlànà ki zi ki bàn ì Tiir ì ɓaghà wɔɔ. Fɔɔnnɛ à kɔ̀rìghà a mɛɛ mɛdɛŋ, lɛ à kɔ̀ngà ɓì lɛ ɓɛɛ yi lɛ à rì wɔɔ, kìɓan kifog à ɓaghà ɓi lɛ à kɔ̀rì nyamzɛn. 
Ɓisuulɛ giɓ adɛŋ ànɛ gɔ̀n yìì ì ɓaghà rì kìɓeɓtàg kì nghay, a wokày Yeesus ɓi rìkem, à yù nyi kì kpìi a mɛ̀kòò; 
giɓ ancèm ànɛn à ɓaghà ǹkèn a giɓ, a yalɛ̀ngà a Fenisii, ɓi kìlɔ̀ŋ ki Sirii, à tɔkà Yeesus lɛ a naɓ kìɓeɓtàg ki nghay ki gɔ̀n yìì ì ɓaghà rì kɔ. 
Yeesus à ɓàg nyi lɛ: Ka càra ɓɔɓti ɓɛɛ ɗi ɓɛɛ wuri, lɛ ki ghɛɛ̀sɛɛ ɓi lɛ ɓɛɛ teɗ ɓìɗilàg ɓi ɓɔɓti, ɓɛɛ fa rì ɓɔn ɓɛ bu. 
Giɓ anɛ̀n à pɛ̀ɛ̀zì nyi lɛ: Ɛ̀ɛ̀ Kan! ù kalii miì, wɔ̀lɛ, ɓɔn ɓɛ bu ɓɛɛ̀ ɗilag bubùɓ yi ɓɔɓti ɓɛ raàsii a teɓèrè zi. 
Yeesus à kpaa min nyi lɛ: Ɓì jɛ̀ɛ̀ ìnɛ ù kpaa ìnɛ̀n, kɛ̀na, kìɓeɓtàg ki ǹghay ki pɛsɛɛ gɔ̀n yɔ̀ɔ̀ ɓi nyòò. 
Yɛ̀ɛ̀ à sukà, à tanɛ̀n gɔ̀n yìì ǹnɔ̀nɔŋiyɛn ɓi ɓyomɓilɔ̀ŋ, ɗi kìɓeɓtàg ki ǹghay ki mɛ pɛ̀sɛn yɔ̀ ɓi nyòò.
Yeesus à pɛ̀sɛ̀ngà ɓi kìlànà ki zi ki bàn ì Tiir ì ɓaghà wɔɔ à fyee à Sidɔŋ, a syàà kìlɔ̀ŋ ki bàn ǹtɛ̀ɗ lɛ a sugti ɓi bèn ì rìɓày ànɛ a Galile. 
Ɓɛ yughày nyi rì lɔlɔg adɛŋ ànɛ à yighà ɓi ritòòghrɛ̀n, ɓɛ ɓɔŋzàg nyi lɛ a saagh ŋwaànɛ̀n ɓyàg ɓi nyòò. 
Yeesus à tekà ŋwaànɛ̀n à kɛ̀n ɗi nyi daŋdarààŋ, à ràɓsɛ̀n ɓumɓɛ ɓɛ ɓaghà wɔɔ, à purì nyi ɓɔn ì ɓyàg ɓi mɛ̀reè, à ki teɗ tityɛɛ tii, à kòm rìlemàg ɗi ŋwaànɛ̀n miì. 
Ajɛ̀m ìnɛn, nni à ɓegsìghà mis aɗyoo, à fɛmzɛ̀n, à kpaa lɛ: Èfata! Yɛɛ lɔɔ lɛ, ŋwàrɛn. 
Fɔɔnnɛ mɛ̀reè mɛ ŋwaànɛ̀n mɛ ghaskà kì ŋwàrɛɛ, rìlemàg ɗii ɗi fumɓɛ̀n, à tumɛ̀n rìtòtòg lɛ tɛntɛ̀ɛ̀n. 
Yeesus à rɔ̀gsɛ̀ngà ɓɔ lɛ ɓɛ̀ kɛɛ̀ kpaa mum kìɓan kiǹ, kìɓan kifog, ɓɔɔ kikìghà lɛ, di Yeesus a rɔ̀gsɛ̀n ɓɔ fɔlɔɔ, di ɓɔɔ̀ sààti ɓɔlɛ. 
Ɓum ɓɛ kuuràkà lɛɛ̀gwey, ɓɛ ki kpaakpaa lɛ: Ɓìɓan ɓìcèm ɓi a kìkì ɓi ri lɛ syeesyee. A kìki lɛ, ɓɛ̀lɔlɔg ɓɛɛ woòghrɛn, ɓɛ̀mùm-mùm ɓɛ toòghrɛ̀n.
Ɓi mɛ̀ru mɛ̀n yɛ̀ɛ coo gùl ì ɓum ì taŋzɛ̀ngà, yɔ̀ kɛ̀ɛ̀ com kìɗiyɛn, nni Yeesus à reŋìghà ɓɛ̀yilàg ɓii, à kpaa ɓɔ lɛ: 
Nyìighnyìg ì kìi mɛ̀ rì gùl ìnɛ ɓisuulɛ mɛ̀ru mɛɛ ti lɛ mɛraa, yɛ̀ɛ tì rì nɗaŋ ɗi ɓumɓɛ, ɓɛ ki yiìdi ri com ki lɛ ɓɛ ɗi. 
I ǹki kpaa ɓɔ lɛ ɓɛɛ suki a ɓɛ̀mɛɛ ɓaa yɛ̀ɛ ɓɛ ri lɛ zày, ɓɛ ri ɓiì kpìi zày ɓi bee, ɓisuulɛ ɓɛ̀ro ɓɛdɛŋ ɓɛ ɓi ɓɔ ɓɛ m̀pɛ̀saagh yì tìràɓ. 
Nni ɓɛ̀yilàg ɓii ɓɛ ɓakà nyi lɛ: Fe nnɛ tì rì ɓiì terìì ɓìɗilàg ɓi lɛ ti fa ɓɔ, ɓɛ ɗi ɓɛ wuràg ɓi kìlɛŋ ki jàŋ ki? 
Yeesus à tɔg ɓɔ lɛ: Ɓì rì foo ri bìrɛs yaŋ? Ɓɛ ɓàg nyi lɛ: Tì rì fɛ rì bìrɛs taàɓɛ̀ɛ̀. 
Fɔɔnnɛ à kpaaghà min gùl ì ɓum ìnɛ̀n lɛ, yɛ̀ɛ kɔri ɓi zi, à teɗ kìtaàɓɛ̀ɛ̀ ki bìrɛs, à ka fa Bɛ̀ll ɓìtògsɛ̀n, à ɓɛkì min yɔ à fa rì ɓɛ̀yilàg ɓii lɛ ɓɛɛ kàɓsag; ɓɛ̀roɓɛ̀n ɓɛ kaɓsàg bìrɛs ìnɛ̀n rì gùl ìnɛn. 
Ɓɛ ɓatìghà rì ɓɔɔ ɓìzɛn, nni Yeesus à fatìghà Bɛ̀ll ɓìtògsɛ̀n ɓisuu ɓìzɛn ɓìn, à kpaatì lɔŋ ɓɛ̀yilàg lɛ ɓɛɛ kaɓsag tì ɓìzɛn ɓìn rì gùl ì ɓum ìnɛ̀n. 
Ɓumɓɛ̀n ɓɛ ɗighà ɓɛ wuràg, nni ɓìɓɛghà ɓi ɓi rɔɓtàkà ɓi rongà ɓìkàɗ taàɓɛ̀ɛ̀. 
Ɓumɓɛ̀n ɓɛ ɓaghà nunùg ɓum ɓɛ̀tɔɔsìm ɓɛnin. Ajɛ̀m ìnɛn nnɛ Yeesus à ghesɛ̀ngà ɓɔ, à kpaa ɓɔ lɛ, ɓɛɛ sukì. 
Fɔɔnnɛ Yeesus à ghàskà kì ɓɔɔ̀gh ɓi kìkɔm rì ɓɛ̀yilàg ɓii, à kɛ̀n ɓi kìlànà ki zi ki a Dalmanutà.
Nni Ɓɛ̀fàrìzyɛŋ ɓɛ peeghày ɓɛ tumɛn rìnyoònyòlɛ̀n rì Yeesus, ɓɛ tɔg nyi kìrèmzɛnà ki dàm ki ki resii lɛ ìtèɗ wii wu pɛsɛɛ yì yɛ̀ɛ Bɛ̀ll. Ɓɛ tɔkà fɔlɔɔ lɛ ɓɛɛ feèghrɛn nyi. 
Nni Yeesus à fɛmzɛ̀ngà rì ìtèɗ à kpaa lɛ: Ɓisuucɛ nnɛ bɔ̀ɓ i ɓum ìnɛ yɛ̀ɛ tɔtɔg mɛ lɛ ǹki kìrèmzɛnà ki dàm? Ǹkalii mìni ɓi saaɗ lɛ, ɓyàa ghɛn ɓi kìrèmzɛnà ki dàm nsoò kìfog. 
Fɔɔnnɛ à càɗkà ɓɔ foo, à ɓɔgtì ɓi kìkɔm lɛ a syaà cɛcɛɗ kimbog.
Ɓɛ̀yilàg ɓɛ ɗimzɛ̀ngà rìteɗ ɗi bìrɛs, lɔŋ bìrɛs bog yɛ̀ɛnɛ ɓɛ ɓaghà rì yɔ̀ ɓi kìkɔm. 
Nni Yeesus à siŋdɛ̀ngà ɓɔ, à kpaa lɛ: Konaaghna syeesyee à rìkonàg lɛ rì nwìɗ a Ɓɛ̀fàrìzyɛŋ rì à Eroodɛ. 
Ɓɛ̀yilàg ɓɛ tum rìnyoònyòlɛ̀n wɔɔ ɓɔ rì ɓɔ ɓisuulɛ ɓɛ ɓaghà ɓi ri bìrɛs. 
Yɛ̀ɛ Yeesus à wokà di ɓɛɛ nyoonyolɛ̀n fɔlɔɔ, nni à kpaaghà ɓɔ lɛ: Ɓisuucɛ nnɛ ɓi nyoonyolɛ̀n di ɓi kpaakpaa lɛ, à kpaa fɔlɔɔ lɛ, yɛ̀ɛ tì yin ɗi bìrɛs? Yɛɛ lɔɔ lɛ ɓì ka wog ɓi, kɛ̀ ɓi ki yi wa? 
Mɛ̀rem min mɛ rì mɛ̀ tèɗkakɛn? Ɓì rì lɛ, mìni rì mis, kɛ̀ ɓì ghɛnɛn, mìni rì mɛ̀reè, kɛ̀ ɓì wooghrɛn? Ɓi ɗimzɛɛ nya 
yɛ̀ɛ m̀ɓɛkàkà bìrɛs yitaǹ ɓisuu ɓum ɓɛ̀tɔɔsìm ɓɛtaǹ, ìnɛ ì rɔ̀ɓkà ì rongà ɓìkàɗ ɓyaŋ? Ɓɛ ɓaàg lɛ: Ɓìkàɗ ǹtɛ̀ɗ rì ɓiɓɛɛ̀. 
Yɛ̀ɛ m̀ɓɛkàkà bìrɛs taàɓɛ̀ɛ̀ ɓisuu ɓum ɓɛ̀tɔɔsìm ɓɛnin, ìnɛ ì rɔ̀ɓkà ì rongà ɓìkàɗ ɓyaŋ? Ɓɛ ɓaàg lɛ: Taàɓɛ̀ɛ̀. 
Nni à kpaaghà ɓɔ lɛ: Ɓì ka wog ɓì lɔŋ wa?
Yeesus rì ɓɛ̀yilàg ɓii ɓɛ kɛngà a Bɛdsayida, ɓum ɓɛ yuiy nyi rì ɗyaŋɗyàŋ àdɛŋ, ɓɛ ɓɔŋzàg nyi lɛ a kom̀ ŋwaàncèm nsoò ǹkòmɛn. 
Yeesus à ɓan ɗyaŋɗyàŋ ànɛ̀n ɓi càg, à pɛ̀sɛ̀n ɓi kìlɔ̀ŋ kiǹ à kɛ̀n rì nyi fìràɓ; fɔɔnnɛ à fogà nyi tìtyɛɛ̀ ɓì mis à ɓaàtì nyi ɓyàg ɓì mis, à tɔg nyi lɛ: Ù tì lɛ ù ghɛnɛ̀n gàɓ? 
Nni ɗyaŋɗyàŋ à ŋwàɗkà mis, à kpaa Yeesus lɛ: Nseesee ɓum, wɔ̀lɛ nseesee ɓɔ yɛ̀ɛ ɓìte, ɓɛ ki kɛ̀ɛ̀kɛɛ. 
Fɔɔnnɛ Yeesus à ɓaatìghà tì nyi ɓyàg ɓi mis, yɛ̀ɛ ɗyaŋɗyàŋ à pɛɓsɛ̀ngà tì lɛ fyɛɛyi, à konàg kì ghɛɛ lɛ à mɛ wɔ̀n, à ki yi rìghasì ɗi ɓyom ɓìcèm ɓi a seesèè. 
Yeesus à ghesɛ̀n min nyi lɛ a sug a mɛɛ mii, à kpaa nyi lɛ: Kɔ̀ɔ sugti ɓi kìlɔ̀ŋ.
Nni Yeesus à kɛ̀ngà rì ɓɛ̀yilàg ɓi ɓìlɔ̀ŋ ɓi ɓi wuɓsɛɛ bàn ìnɛ lɛ Sezare à Filiɓ; fɔɔnnɛ à tɔkà ɓɔ ɓi bee lɛ: Ɓum ɓɛ ti ɓɛ kpaaghi ɓà lɛ mɛ ǹɗì ghɛn? 
Nni ɓɛ ɓakà nyi lɛ: Ɓum ɓɛdɛŋ ɓɛɛ̀ kpaaghi lɛ wɔ̀ɔ̀ rì Zyaŋ Bàɓtis, ɓɛ̀ro ɓɛmbog lɛ wɔ̀ɔ̀ rì Eli, ɓɛmbog tì lɛ wɔ̀ɔ̀ rì kìbog ki ɓi ɓɛ̀kpaŋzì-ɓìɓan. 
Nni Yeesus à tɔgtìghà ɓɔ lɛ: Mìniìɓɔmiɗ, ɓi kalag lɛ mɛ̀ ǹɗì ghɛn? Nni Pyɛɛri à ɓakà nyi lɛ: Ù rì Kiris. 
Yeesus à rɔ̀gsɛ̀ngà ɓɔ syeesyee à rìrɔ̀gsɛ̀n lɛ, ɓɛ̀ kɛɛ̀ kpaa ŋwaàdɛŋ rìkuu ɗi mum ɗi à rì.
Nni à tumɛ̀ngà ɓɔ rìrèsì lɛ: Ki ghɛɛ̀sɛɛ lɛ, Man à mum a wog mɛ̀tɔɓ lɛɛ̀gwey, ɓɛ̀sɛ̀ɛ̀mɛn ɓɛ kilɔ̀ŋ rì ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna ɓɛɛ mag nyi, ɓɛ wey nyi, à ki ghèmɓɛn ajɛ̀m ì mɛ̀ru mɛraa. 
À kpaakpààghà ɓìɓan ɓiǹ lɛ tɛntɛ̀ɛ̀n. Fɔɔnnɛ Pyɛɛri à tekà nyi a dwìɗ, à tumɛn nyi rìreɓ. 
Nni Yeesus à ɓɛ̀ŋmɛ̀ngày ajɛ̀m à ghɛn ɓɛ̀yilàg ɓii, à tumɛ̀n rìfwààdɛ̀n ɗi Pyɛɛri di a kpaakpaa lɛ: Pɛ̀sɛn mɛ̀ ajɛ̀m Satàn, ɓisuulɛ, mɛ̀yitì mɔɔ mɛ yin mɛ̀yitì mɛ Bɛ̀ll, mɛ rì lɔŋ mɛyitì mɛ ɓum. 
Nni à reŋìghà min lɛ rì gùl ì ɓum rì ɓɛ̀yilàg ɓii à kpaa ɓɔ lɛ: I mum à kɔ̀ni lɛ a nɔɔ̀ti mɛ̀, à ghɛ̀ɛ̀sɛɛ kì roòzɛɛ nyimiɗ, à tɛ̀gsɛ̀n kɔrɔs wìì, fɔɔnnɛ à nɔ̀ɔ̀tì mɛ̀. 
Ɓisuulɛ mum ǹcèm ànɛ à ɓiì kɔ̀ni lɛ a kamɛ̀n rì cɛɓ kii, à rì kɔ ɓiì ɗimzii, wɔ̀lɛ ŋwaànɛ à rì ɓiì ɗimzii cɛɓ kii ɓisu wɛ̀m, rì ɓisuu Syeesyee à Ɓɔlɛ, nnyɛɛ ri kɔ ɓiì ghɛɓsii. 
Kì ghɛɓsii mum cɛ lɛ, a fɔǹ ziinɛ bimiɗ, di à ɗimzii cɛɓ kii? 
Ŋwaà rì lɛ à kwèɗ cɛɓ kii ri cɛ? 
Ɓisuulɛ, ŋwaànɛ à rì mɛ̀ ɓiì woògh ǹtoòrìɗ, nsoò lɛ à wog ɓìɓan ɓyɛm̀ ǹtoòrìɗ ɓi gbàà ì ɓum ì gɛɛ̀nɛ, ìnɛ ì rì ɓɛ̀kìì-kìɓe rì ɓɛ̀kìì-tìsɔ̀mɔ̀g, Man à mum à woogh gɛ girig nyi ǹtoòrìɗ, ŋwos anɛ à yùu gɛ ɓi rìkem ɗi Seŋi wìì, ǹɗaŋ ri ɓum ɓii ɓɛ titom ɓɛ ɓɛ ri ɓɛ̀tɛnɛn.
Nni à kpaatìghà ɓɔ lɛ: Ǹkalii mìni ɓi saaɗ lɛ gàɓ ì ɓum ìdɛŋ ìnɛ ɓi ɓumɓɛ ɓɛ rì fɛ, yàa wu ɓi di ì ka ghɛn ɓi yɛ̀ɛ kìlɔ̀ŋ ki Bɛ̀ll ki yùu yì rì ìtèɗ.
Ajɛ̀m ì mɛ̀ru taàfog, Yeesus à tekà lɛ, rì Pyɛɛri, rì Zyag, rì Zyaŋ, à kɛ̀n rì ɓɔ cɛ̀ncaa ɓi coo dòn aɗyoo, à lɔ̀ɔ̀ghrɛ̀n ɓɔ ɓi mis dɛŋ. 
Ɓìlàà ɓii ɓi lɔɔ̀ghrɛ̀ngà ɓìpuɓ ɓi lonlòm lɛ syaŋ̀syaŋ̀, lèg ànɛ ŋwaàdɛŋ ànɛ ɓi ziinɛ à yin lɛ à puɓsì ɓìlàà fɔlɔɔ. 
Ɓɛ̀yilàg ɓɛ ghɛn di Moyis rì Eli ɓɛ ti ɓiì tòtoogh ri Yeesus. 
Nni Pyɛɛri à pɛ̀sìghà jɛ̀ɛ̀ à kpaa Yeesus lɛ: Raɓì, ki ri kìrɔɔ di tì kɔ̀rii fɛ̀, tì toŋ ɓìlaa ɓiraa lɛ, kifog ɓisu wɔɔ, kìfog ɓisuu Moyis, kìfog ɓisuu Eli. 
A yighà ɓì com ki a kpaà, lɛ ìris wu ɓangà ɓɔɔ̀cèm. 
Fɔɔnnɛ kìkwìɗ ki sigtɛ̀ngà ɓɔ, jɛ̀ɛ̀ ì ki kpaŋ yi ɓi kìkwìɗ kiǹ lɛ: Roànɛ à rì man wɛm̀ ànɛ ǹkeesàg, wooghna nyi. 
Lɔŋ ɓi cààmɛ̀n kɔm̀ kiǹ ɓɛ̀yilàg ɓɛ mɛɛ̀ kɛ̀ɛ̀sìghà tì mis fɛlɛ asu waa ɓɛ̀ kɛɛ̀ ghɛɛ̀di ŋwaàdɛŋ, lɔŋ Yeesus cɛ̀ncii nnɛ ɓɛ ɓaghà rì nyi. 
Nni yɛ̀ɛ ɓɛ sɛnsɛ̀ngày dòn, Yeesus à rɔ̀gsɛ̀n ɓɔ lɛ, ɓɛ̀ kɛɛ̀ kpaa mum com ki ɓaa ghɛɛ̀, à kpaŋ yɛ̀ɛ Man à mum à ri ghèmɓɛn a ɓìloŋ. 
Ɓɛ̀yilàg ɓɛ ɓegà jɛ̀ɛ̀ ìnɛn ɓi mɛ̀rem, ɓɛ ki nyoonyolɛ̀n wɔɔ ɓɔ rì ɓɔ, di ɓɛɛ tɔɔtɔɔ̀ghrɛ̀n lɛ, rìghèmɓɛ̀n ɗi a ɓìloŋ ɗi ri yɛɛ lɔɔ lɛ cɛ?
Nni ɓɛ̀yilàg ɓɛ tɔkà Yeesus lɛ: Ɓisuucɛ nnɛ ɓɛ̀rèsàg-ɓìdɔ̀gsɛna ɓɛ ti ɓɛ kpaaghì lɛ, Eli à ka rì ɓiì yùu? 
Yeesus à ɓàg ɓɔ lɛ: Eli à rì lɔŋ ɓiì loògh kì yùu lɛ a pegsag ɓìɓan ɓìcèm, nni lannɛ ki ri kì kànɛn lɛ Man à mum à ɓiì woògh mɛ̀tɔɓ lɛɛ̀gwey, ɓɛ ki sɛɛti nyi? 
Wɔ̀lɛ Eli à yùghà, ɓɛ ki kì rì nyi yɛ̀ɛ ki kɔngà ɓɔ lɛ ɓɛɛ ki, lɔŋ yɛ̀ɛ ki ri kì kànɛn ɓì ɓɛg wìì.
Yɛ̀ɛ ɓɛ kpagà jàŋbog rì ɓɛ̀yilàg ɓɛ ghɛn di coo gwìy ì ɓum ì kɔ̀mi ɓɔ, ɓɛ ki nyoonyolɛ̀n rì ɓɛ̀rèsàg-ɓìdɔ̀gsɛna. 
Lɔŋ yɛ̀ɛ gùl ì ɓum ìnɛ̀n ì soɓkà mis ɓi Yeesus, ì mughìì rì mɛ̀ree lɛ yɛ̀ɛ yu nyi kì tògsii. 
Yeesus à tɔkà ɓɔ lɛ: Ɓi nyoonyolɛ̀n rì ɓɔ ɓi kìɓan aɗì? 
Fɔɔnnɛ ŋwaàdɛŋ ànɛ à ɓaghà ɓi kìtuu ki ɓum kìn, à ɓàkà nyi lɛ: Ǹɗèsàg, màa yùu yì rì ŋwɔɓti wɛ̀m à baŋì a lɔ̀ŋkɔɔ. À rì rì kìɓeɓtàg kì ǹghay ki ki pɛɛ̀zii nyi mùm-mùm. 
Jàŋbimiɗ ìnɛ ki sɛni ɓi nyi, ki roŋ nyi ɓi zi, ŋwɔɓti à fuùfùùsì tìtyɛɛ̀ di a ŋàaŋaàdì min, à nàrɛ̀n lɛ saɗ-sààɗ. Màa ɓɔ̀ŋzaagh ɓɛ̀yilàg ɓɔɔ lɛ ɓɛɛ naàɓ kìɓeɓtàg ki ǹghay kiŋcèm, kìɓan kifog kaa yaagh ɓɔ rìnàɓ. 
Nni Yeesus à kpaaghà ɓɔ lɛ: Mìni boo ì ɓum ìnɛ, ì rì kɛ̀ɛ̀ rìgherɛ̀n, ǹɗì ɓiì kɔ̀rii ǹɗaŋ ri mìni à kpaŋ fin? Ǹki rì mìni ɓiì cenɛɛ à kpaŋ fe? Yùunay mɛ̀ fɛ rì ŋwɔɓti àncèm. 
Fɔɔnnɛ ɓɛ yughày rì nyi; lɔŋ yɛ̀ɛ ŋwɔɓti à rogà mis ɓi Yeesus, kìɓeɓtàg ki nghay ki ghas nyi kì nàrii, à kpì ɓi zi, à sɛɛ̀sɛ̀gɛ̀rɛ̀n di a fuufuùsì tìtyɛɛ̀. 
Yeesus à tɔg min seŋi ŋwɔɓti ànɛ̀n lɛ: Ki mɛ finɛn yɛ̀ɛ com ki ki tumɛ̀ngà nyi? Roànɛ̀n à ɓàg lɛ: Ki tumɛ̀ngà nyi lɔŋ ɓi rìŋwɔɓtì. 
Ɓyààmɛ̀n lɛɛ̀gwey, kìɓeɓtàg ki nghay ki ti ki ɓokì nyi ɓi ɗuu nsoò lɛ ɓi mɛ̀nig lɛ kɛɛ wey nyi. Nni i ù rì lɛ ù kì com kìdɛŋ ɓisu wii, ghɛɓsi ɓìsi, wogha ɓà ɓisi nyìighnyìg. 
Yeesus à ɓàg ŋwaànɛ̀n lɛ: U kpaaghi mɛ lɛ i ù rì lɛ ù kì com kidɛŋ, lɛ wɔ̀ɔ̀ yii ɓi lɛ kìɓan ki ki ri lɛ ki yaaghrɛ̀n di ŋwaà rì rì rìgherɛ̀n ki yin? 
Fɔɔnnɛ seŋì ŋwɔɓtì ànɛ̀n à ghàskà kì kpaa jɛ̀ɛ̀ aɗyoo lɛ: Ǹgherɛɛ! Yu ɓà mɛ kì ghɛɓsii ɓi rìɓa ɗi lɛ ɗì kɛ̀ɛ̀ rìgherɛ̀n. 
Yɛ̀ɛ Yeesus à ghɛngà di ɓum ɓɛ ti ɓiì sùusuùrɛ̀n yì rì mɛ̀ree, nni à fwààdɛ̀ngà kìɓeɓtàg ki nghay à kpaa kɔ lɛ: Kìɓeɓtàg ki nghay ki ki tì ki pɛɛzàg ɓum ɓɛ̀lɔlɔg rì ɓɛ̀mùm-mùm, ǹkalii wɔ̀ lɛ, kpaŋa ɓi ŋwutyàànɛ, kɔ̀ɔ ki ɓììti ti kì ɗiŋii ɓi nyi. 
Nni kìɓeɓtàg ki nghay ki ɓokà ŋwɔɓti ɓi zi rì ìtèɗ, ki faŋì di kɛɛ̀ kuukugsɛ̀n, ŋwutyàà mààghràg yɛ̀ɛ kìloŋ, ɓi lèg ànɛ lɛ ɓum lɛɛ̀gwey ɓɛ fefèkà lɛ à wii. 
Wɔ̀lɛ Yeesus à ɓangà nyi ɓi càg, à pɛ̀sì nyi aɗyoo, ŋwutyàà ki rɛli mɛrɛ̀y.
Yɛ̀ɛ Yeesus à ɗiŋìghà ɓi naa, nni ɓɛ̀yilàg ɓii ɓɛ tɔkà nyi di ɓaa rɔ̀ɓ ɓɔ rì ɓɔ lɛ: Ɓisuucɛ nnɛ kìɓeɓtàg ki nghay kìn kaa yaagh ɓìsi rìnàɓ? 
Yeesus à ɓàg ɓɔ lɛ: Lɔŋ bɔŋ̀zɛ̀n yɛ̀ɛti ì kìlàg lɛ rìkuu ɗi nghay ɗìn ɗyɛɛ kpaŋ.
Yɛ̀ɛ Yeesus rì ɓɛ̀yilàg ɓii ɓɛ pɛsɛ̀ngà foo, ɓɛ syaà ziì Galile, ki kɔngà ɓi Yeesus lɛ ɓum ɓɛɛ yi lɛ, à rì ɓi jaŋ̀ inɛ̀n; 
ɓisuulɛ à rèrèsìghà ɓɛ̀yilàg ɓii ɓiɓan, à kpaakpàà ɓɔ lɛ: Ɓɛ ɓiì ɓanì Man à mum, ɓɛ fa rì ɓum, ɓumɓɛ̀n ɓɛ wey nyi; wɔ̀lɛ à ɓiì ghèmɓɛɛ ajɛ̀m ì mɛ̀ru mɛraa. 
Kìɓan kifog ɓɛ̀yilàg ɓɛ yìghà ɓi azi anɛ ɓi jɛ̀ɛ̀ ìnɛ à kpaaghà ìnɛn, ɓɛ ki risi nyi rìtɔg.
Fɔɔnnɛ ɓɛ kɛngà kì kpaŋì a Kapɛrinawum, yɛ̀ɛ Yeesus à ɗiŋìghà ɓi naa, nni à tɔkà ɓɛ̀yilàg lɛ: Cɛ ɓyàa nyoonyòlɛ̀n miì bee bimiɗ? 
Wɔ̀lɛ ɓɛ minɛ̀n nyi, ɓisuulɛ ɓɛ kaàkàrɛ̀ngà jɛ̀ɛ̀ lɛ ɓɛɛ yi ghɛn anɛ ɓi ɓɔ yɛɛ cee ɓɛ̀ro ɓɛmbog. 
Nni Yeesus à kɔ̀rìghà ɓi zi, à reŋì ɓɛ̀yilàg ɓii ǹtɛ̀ɗ rì ɓɛɓɛɛ̀, à kpaa ɓɔ lɛ: I mum à kɔ̀ni lɛ à ɓa ǹɗɛ̀lì-asù, a terɛn nyimiɗ yɛ̀ɛ siitòn à mum ɓi nyìinyìm à ɓum ɓɛ̀cèm, à ki ɓa ǹkìì-kìsay a ɓum ɓɛ̀cèm. 
Nni à tekà maa ŋwɔɓti, à rɛsì ɓɔ nyi ɓi nyìinyìm à lɔ̀ɛ̀ɗ nyi à kpaa ɓɔ lɛ: 
Mum ǹcèm ànɛ à ghàɓi maa ŋwɔɓti yɛ̀ɛ ànɛ rì kìnyàà ɓisu wɛ̀m a yi lɛ mɛ̀ɛmiɗ nnɛ à ghàɓi; nni ŋwaànɛ à ghàɓi mɛ̀, a yi lɛ, àa mɛ̀ nnɛ à ghàɓi, à ghàɓi ŋwaànɛ à romgày mɛ̀.
Nni Zyaŋ à kpaaghà Yeesus lɛ: Ǹɗèsàg, tyàa ghɛɛ di ŋwaàdɛŋ a nànaɓ ɓiɓeɓtàg ɓi mɛghay rì ɗii ɗyɔɔ, nni tyàa rèegh nyi lɛ kɛ̀ɛ kìki fɔlɔɔ, lɛ à ti kɛ̀ɛ ɓa ɓi nɗaŋ wis. 
Nni Yeesus à kpaaghà ɓɔ lɛ: Kɛ̀ ɓi règ nyi, ɓisuulɛ mum ànɛ à kìi dàm rì ɗii ɗyɛ̀m, à yin lɛ à tumɛ̀n lɔŋ mɛ rìtòtòg ɗi kiɓe lɔŋ wɔɔ foo. 
Ɓisuulɛ ŋwaànɛ à yin ɓiì ɗùùɗuu ri ɓìsi, à rì ɓi gàm yìs. 
Ǹkalii mìni ɓi saaɗ lɛ: Ŋwaànɛ à rì mìni ɓiì faà gìras ì mɛ̀nig mɛnɔyɛn lɛ ɓìrì ɓum ɓɛ Kiris, àa mɛ̀m ɓi mɛlèɓ mɛ miì.
Wɔ̀lɛ i mum à kɛ̀ɓtii kìbog ki ɓi ɓɔɔɓɔɓti ɓɛ ɓɛ gherɛɛ mɛ̀ ɓɛ fiɓàg, ki ɓa tì kìrɔɔ lɛ ɓɛɛ suŋ nyi coo gɔ̀g ì kìpɛn ɓi kìmììgh, di ɓɛɛ pig nyi ɓi rìɓày à kìkòn. 
I càg kɔɔ kɛɛ ri lɛ kɛɛ kɛɓti wɔ̀ fìɓàg, rena kɔ, lɛ ki ri wɔ̀ kìrɔɔ lɛ u ghɛn cɛɓ di ù rì càg kìfog à cee lɛ u kɛǹ ɓi kìgɛ̀ŋ ki ɗuu ɗi fiɗyàɓ fikɔ̀ɔ̀ rì ɓyàg ɓyɔɔ ɓìcèm. [ 
Jaŋ ìnɛ zyèɗ yi ti yɛ̀ kɛɛ̀ wu, ɗuu ɗyɛ̀ kɛɛ̀ ɗimi.] 
I ìkòò wɔɔ wɛɛ ri lɛ wɛɛ kɛɓti wɔ̀ fìɓàg rena wɔ, lɛ ki rì wɔ̀ kìrɔɔ lɛ u ghɛǹ cɛɓ di ù rì ìkòò wufog à cee lɛ u kɛǹ ɓi kìgɛ̀ŋ ki ɗuu ɗi fiɗyàɓ fikɔ̀ɔ̀ rì mɛ̀kòò mɔɔ mɛcèm, [
jàŋ ìnɛ zyèɗ yi ti yɛ̀ kɛɛ̀ wu, ɗuu ɗyɛ̀ kɛɛ̀ ɗimi.] 
I ɗis ɗyɔɔ ɗyɛɛ ri lɛ ɗyɛɛ kɛɓti wɔ̀ fìɓàg, sɔgha ɗyɔ, lɛ ki ri wɔ̀ kìrɔɔ lɛ u ɗiŋi ɓì kìlɔ̀ŋ ki Bɛ̀ll ɗi ù rì rì fìɗyaŋ à cee lɛ u kɛǹ ɓi kìgɛ̀ŋ ki ɗuu ɗi fiɗyàɓ fikɔ̀ɔ̀ rì mis mɔɔ mɛcèm, 
jàŋ inɛ zyèɗ yi tì yɛ̀ kɛɛ̀ wu, ɗuu ɗyɛ̀ kɛɛ̀ ɗimi. 
Ɓisuulɛ mum bimiɗ à ɓiì ɓaà rì kìkòn ɓi nyoo lɛ ɗuu. 
Nni Yeesus à pɛ̀sɛ̀ngà foo lɛ a kɛǹ a Zyude, à kì syàà Zyuridɛŋ. Ɓìtuu ɓi ɓum ɓi taŋzɛ̀ngà tì nyi a nyoo, à tumɛ̀n tì ɓɔ rìrèsàg lɔŋ yɛ̀ɛ àa ǹti à kìlàg. 
Fɔɔnnɛ Ɓɛ̀fàrìzyɛŋ ɓɛ yughà nyi kìfèèghrɛɛ, ɓɛ tɔg nyi lɛ: Ɓìdɔ̀gsɛna ɓis ɓi gherɛɛ nya lɛ mum à rì lɛ à nàɓ giɓ wiì? 
Nni Yeesus à ɓàkà ɓɔ lɛ: Moyis à kalìghà mìni lɛ ɓi kilag la? 
Ɓɔɔ ɓaàg nyi lɛ: Moyis à gherɛ̀ngà lɛ baŋì yɛ̀ɛ falag giy kaàtà ànɛ lɛ a ghasɛɛ rì nyi, fɔɔnnɛ ì ki nàɓ min nyi. 
Nni Yeesus à ɓàkà ɓɔ lɛ: Moyis à kpaaghà fɔlɔɔ ɓisuulɛ ɓì tèri mɛ̀rem. 
Wɔ̀lɛ a rìtumɛ̀n, yɛ̀ɛ Bɛ̀ll à kìghà ɓyom ɓìcèm, à kìghà lɛ, rì baŋì rì giɓ; 
kìɓan kiǹ kɛɛ̀ki baŋì ì ɓiì càriì lɛ rì seŋi rì jɛɛ, ì ràrɛ̀n ɓɛɛ giy; 
kìɓɛ̀ɛ̀ ki ɓum ki sug com kìfog, fɔlɔɔ nnɛ ɓɛ yiìdi ɓum ɓɛɓɛɛ̀, ɓɛ ti lɔŋ com kìfog. 
Fɔɔnnɛ mum kɛ̀ɛ ghasi com ki Bɛ̀ll à ràri. 
Yɛ̀ɛ ɓɛ kpagà a mɛɛ, nni ɓɛ̀yilàg ɓɛ tɔgtìghà Yeesus mɛ̀tɔɔ̀tɔɔgh ɓi kìɓan kiǹ. 
Nni à kpaaghà ɓɔ lɛ: I mum à nàɓi giy, à ki wɔɔti giɓ adɛŋ di à kìi fìsɔ̀mɔ̀g ɓi rìɓa ɗi lɛ rì nyi rì gil a ǹtonto. 
I giɓ a ɓèni yii à wɛy tì roàdɛŋ, di à kìi fìsɔ̀mɔ̀g.
Ɓum ɓɛ yughày Yeesus rì ɓɔɓti ɓɛsàg lɛ a kom̀ ɓɔ, wɔ̀lɛ ɓɛ̀yilàg ɓɛ nyɛɛdɛ̀n ɓumɓɛ̀n. 
Yɛ̀ɛ Yeesus à ghɛngà fɔlɔɔ, ki ɓeɓ nyi, à kpaa ɓɔ lɛ: Càrina ɓɔɔɓɔɓti ɓɛɛ yuiy a lɔ̀ŋkɛm̀ ɓisuulɛ kìlɔ̀ŋ kì Bɛ̀ll ki rì ɓisuu ɓumɓɛ ɓɛ ri yɛ̀ɛ ɓɔ. 
Ǹkalii mìni ɓi saaɗ lɛ mum ǹcèm ànɛ à ghàɓi ɓi kilɔ̀ŋ ki Bɛ̀ll fɛlɛ yɛ̀ɛ maa ŋwɔɓti, àa ɗiŋi ɓi miì. 
Fɔɔnnɛ à lɔ̀ɛ̀ɗkàkà ɓɔ, à màgì ɓɔ, ɗi a sasaghi ɓɔ ɓyàg ɓi nyòò.
Yɛ̀ɛ Yeesus à pɛ̀sɛ̀ngà ɗì rìghaàgh, nni ŋwaàdɛŋ à pwaŋìghày rì mɛ̀ree, à yù nyi kì ɓaàgh mɛ̀ɗu asu, à tɔg nyi lɛ: Syeesyee à ǹɗèsàg, cɛ kɛɛ̀ki ǹghɛ̀ɛ̀sɛɛ kì kìi ɓi ɗi lɛ ǹfɔ̀n lol a cɛɓ? 
Yeesus à kpaa nyi lɛ: Ɓisuucɛ nnɛ ù reŋii mɛ̀ lɛ syeesyee à mum? Ŋwaàdɛŋ à yin syeesyee à mum di ki yìn lɛ Bɛ̀ll cɛ̀ncii. 
Ù yii ɓìdɔ̀gsɛna ɓi lɛ: Kɔ̀ɔ wey mum, kɔ̀ɔ kì fisɔ̀mɔ̀g, kɔ̀ɔ yii com ki mum, kɔ̀ɔ pwàà mum kìɓan ɓi nyoo, kɔ̀ɔ kì mum kìɓe, nyaasi soŋi ɓɛɛ̀ gaa. 
Ŋwaànɛ̀n à ɓàg nyi lɛ: Ǹɗèsàg, ǹtumɛ̀ngà rìɓèŋ ɗi ɓidɔ̀gsɛna ɓiǹ, di ǹkaka kìkeŋ ki mum. 
Nni Yeesus à seesèèghà ŋwaànɛ̀n à keesì nyi, fɔɔnnɛ à kpaaghà min nyi lɛ: Com kɛɛ̀ ka kaakaàrɛ̀n wɔ̀ kìfog, kɛɛ ri lɛ, u kɛǹ, u kaɓ ɓyom ɓyɔɔ ɓìcèm, u kaɓsi mɔ̀ɔ̀ni mɛ miì rì ɓɛ̀soghàsogha, fɔɔnnɛ ù ɓiì ɓaà rì ìkum ɓi kìlɔ̀ŋ ki aɗyòò; ajɛ̀m ìnɛn, u yu, u nɔɔ̀ti mɛ̀. 
Wɔ̀lɛ yɛ̀ɛ ŋwaànɛ̀n à wokà fɔlɔɔ, à ɓeɓsì ìsu, à pɛ̀sɛ̀n à ghaàgh rì bim, ɓisuulɛ à ɓaghà rì ìkum lɛɛ̀gwey. 
Nni Yeesus à kɛɛ̀sìghà mis ɓi ɓumɓɛ ɓɛ ɓaghà nyi jàŋbog à kpaa ɓɛ̀yilàg ɓii lɛ: Ki teèsɛɛ lɛɛ̀gwey lɛ ɓɛ̀guŋgum ɓɛɛ ɗiŋi ɓi kìlɔ̀ŋ ki Bɛ̀ll. 
Yɛ̀ɛ ɓɛ̀yilàg ɓɛ wokà fɔlɔɔ, ɓɛ kuuràg. Yeesus à ki pɛ̀si ɓìtòkì à kpaa ɓɔ lɛ: Ɓɔn ɓɛm, ki teèsɛɛ yɛ̀ɛ mɛ̀nɔ̀ɓɔ̀ lɛ mum a ɗiŋi ɓi kìlɔ̀ŋ ki aɗyoo. 
Rìɗiŋì ɗi syàmoo a ɗiŋi ɓi ɗyas ɗi bààtà, ɗi ri tì lɛ fɛnfɛn ɗì rìɗìŋì ɗi guŋgum a ɗiŋi ɓi kìlɔ̀ŋ ki aɗyoo. 
Ɓɛ̀yilàg ɓɛ kuuràkà tì lɛɛ̀gwey à cee fɔlɔɔ, ɓɛ tɔɔ̀ghtɔ̀ɔ̀ghrɛ̀n wɔɔ ɓɔ rì ɓɔ lɛ: Ghɛn yɛɛ ri min lɛ à ghɛn cɛɓ? 
Nni à pɛɓsɛ̀ngà ɓɔ à kpaa lɛ: Kìɓan kiǹ ki cee ìtèɗ wu mum, wɔ̀lɛ ɓi ɓɛg ànɛ yɛ̀ɛ Bɛ̀ll, com ki lɛ ki yaaghrɛ̀n ki yin.
Nni Pyɛɛri à tumɛ̀ngà nyi rìkpaa lɛ: Ù ghɛɛ! ɓìsii rinìghày ɓyom ɓis ɓìcèm, tì nɔ̀ɔ̀tì wɔ̀. 
Yeesus à ɓàg lɛ: Ǹkalii mìni ɓi saaɗ lɛ, mum à yin lɛ à naŋ yì lɛ rì mɛɛ mii, rì ɓɛ̀geni, rì seŋì, rì jɛɛ, rì ɓɔn ɓii nsoò lɛ ɓìden ɓii ɓi zi ɓisu wɛ̀m, rì ɓisuu Syeesyee à Ɓɔlɛ, 
à rɔ̀ɓ lɛ à fɔ̀ni ɓi ɓi cààmɛ̀n ki ti ka ghɛghɛɓ ki miì ɓyom hɔnɗɛ̀ɗ ɓi rìkuu ɗi com ɗìcèm ɗi à nagày lɛ rì gɛ mɛɛ, ɓɛ̀geni, ɓɛ̀jɛɛ, ɓɔn, rì ɓìden ɓì zi, à ɓùtɛ̀n mɛ̀tɔɓ mɛ ɓum ɓɛɛ̀ kìki nyi miì ɓisuu righerɛ̀n, à ki teɗ cɛɓ ki fiɗyàɓ fikɔ̀ɔ̀ ɓi mɛ̀ru mɛ mɛɛ̀ yùyuiy. 
Fɔɔnnɛ ɓum lɛɛ̀gwey ɓɛ ɓɛ ɓaghà beèbɛ̀y ɓɛ ɓiì rɔ̀ɓi ajɛ̀m, ɓɛ̀roɓɛ ɓɛ ɓaghà ajɛ̀m ɓɛ syoŋ̀ bee.
Yɛ̀ɛ ɓɛ ɓaghà ɓi bee inɛ ɓi rìɓɔg a Yorisalɛm, Yeesus yɛɛ syoŋsyòŋgà ɓɔ bee. Ɓɛ̀yilàg ɓɛ ɓaghà rì mɛ̀riighrikì, nsoò ɓumɓɛ ɓɛ nɔɔ̀nɔ̀ɔ̀tìghà ɓɔ, ɓɛ rirìsìghà girig. Nni Yeesus à tekà ɓɛ̀yilàg ɓii ǹtɛ̀ɗ rì ɓɛɓɛɛ̀rɛn a dwìɗ, à tumɛ̀n ɓɔ rìkpaa ɗi ɓiɓan ɓi ɓi ri nyi ɓiì kìi. 
À kpaa ɓɔ lɛ: Ɓi ɗi tì rɛrɛrii ɗi, tì ɓɔɔgh yɛɛ lɛ a Yorisalɛm, wɔɔnnɛ ɓɛ ɓiì kàɓi Man à mum ɓi ɓyàg ɓi ɓɛpìrɛɛtìrɛ̀ ɓɛgwey rì ɓi ɓyàg ɓi ɓɛ̀rèsàg-ɓìdɔ̀gsɛna; ɓumɓɛ̀n ɓɛ ren lɛ ɓɛɛ wey nyi, ɓɛ ki ceesi nyi rì ɓumɓɛ ɓɛ yii ɓi Bɛ̀ll. 
Ɓumɓɛ̀n ɓɛ rì nyi ɓiì fengii, ɓɛ tuutùù nyì tìtyɛɛ̀ ɓi nyoo, ɓɛ ɓog nyi kìtòn, ɓɛ wey nyi, wɔ̀lɛ ajɛ̀m ì mɛ̀ru mɛraa, à rì ɓiì ghèmɓɛɛ yi a ɓìloŋ.
Kìɓɛ̀ɛ̀ ki ɓɔn ɓɛ Zeɓede lɛ rì Zyag rì Zyaŋ ki yughà Yeesus a nyoo, ki kpaa nyi lɛ: Nɗèsàg, ti kɔ̀nkɔn lɛ u ki ɓìsi com ki tì rì ɓiì tɔɔ̀gh wɔ̀. 
Yeesus à tɔg ɓɔ lɛ: Cɛ kɛ̀ɛ ki ɓi kɔ̀nkɔn lɛ ǹki mìni? 
Ɓɛ kpaa nyi lɛ: Yɛ̀ɛ ù ɓiì ɓaà ɓi kìlàmì kɔɔ ki rikem, u gherɛn lɛ ti kɔri lɛ roànɛ wɔ̀ ɓi weèlem, roànɛ wɔ̀ ɓi kìmɛŋ. 
Yeesus à pɛ̀ɛ̀zì ɓɔ lɛ: Ɓi yii gì ɓi rikuu ɗi kiɓan ɗi ɓi tɔtɔg ɗiǹ; ɓì rì lɛ ɓì cenɛ̀n lɛ ɓi nɔ ɓeŋ ànɛ mɛ̀ ǹɗì ɓiì nɔɔ̀, nsoò lɛ ɓɛɛ ɓaɓti mìni rìkuu ɗi bàɓtis ɗi ɓɛ ri mɛ̀ ɓiì ɓàɓtii? 
Ɓɛ ɓaàg nyi lɛ: Tì rì lɛ tì cenɛ̀n. Yeesus à kpaa ɓɔ lɛ: Ki ri lɔŋ saaɗ lɛ ɓì rì ɓiì nɔɔ̀ ɓeŋ ànɛ mɛ̀ m̀ɓiì nɔɔ̀, ɓɛ ki ɓàɓti mini rìkuu ɗi bàɓtis ɗi ɓɛ ri mɛ̀ ɓiì ɓàɓtii; 
kìɓan kifog, kìɓan ki lɛ mum a kɔri mɛ̀ ɓi weèlem nsoò lɛ ɓi kìmɛŋ, ki yin kiɓan kɛm̀; mɛ̀kɔ̀ɔ̀ mɛn mɛ rì ɓisuu ɓumɓɛ mɛ ri mɛ̀ pègsɛn ɓisu wàà. 
Yɛ̀ɛ kìntɛ̀ɗ ki ɓɛyilàg kimbog ki wokà kìɓan kiǹ, mɛ̀rem maa mɛ ɓeɓtɛ̀n rì ɓɛ̀-Zyag ɓɛɛ̀ Zyaŋ. 
Nni Yeesus à reŋìghà ɓɔɔ̀cèm, à kpaa ɓɔ lɛ: Ɓì yii lɛ, ɓumbɛ ɓɛro ɓum ɓɛ ti ɓɛ regì lɛ mɛ̀fòm mɛ ɓilɔ̀ŋ ɓɛ ti ɓɛ pyengì ɓum mis rì ǹciìzɛ̀n, ɓɛ̀rɛlì-asu ɓaa, ɓɛ ceesàg gin mɔ̀ɔ rì rìlàmì ɗi ɓɔ. 
Ki ghɛɛ̀sɛɛ ɓi ki ɓaà fɔlɔɔ ɓi nyìinyìm wìn. Kìɓan kìfog, ŋwaànɛ à kɔ̀ni lɛ a ɓa ǹlàmì ɓi nyìinyìm wìn, à ghɛ̀ɛ̀sɛɛ kì ɓaà ǹkìì-kìsay a ɓɛ̀ro ɓɛmbog. 
Fɔɔnnɛ ŋwaànɛ à ɓiì kɔ̀ni lɛ a ɓa mìni ǹɗɛlì-asù, à ghɛ̀ɛ̀sɛɛ kì ɓaà ǹkpàn a mìni ɓɛ̀sɛ̀ɛ̀ ɓɛ̀cèm. 
Ɓisuulɛ Man à mum à yùghà ɓi lɛ ɓum ɓɛɛ kiki nyi ɓìsay, kìɓan kifog à yughà lɛ a say ɓisuu ɓum, à ki fa cɛɓ kii lɛ a kwèɗ ɓum lɛɛ̀gwey.
Nni ɓɛ kpagà a Zyeriko; yɛ̀ɛ Yeesus rì ɓɛ̀yilàg ɓii ɓɛ pɛsɛ̀ngà lɛ ɓɛɛ ghaagh ǹɗaŋ ri kìtuu ki ɓum, nni ɓɛ tanɛ̀ngà ɗyaŋɗyàŋ àdɛŋ ɗii lɛ Baritimee, man à Timee, di à kɔ̀kɔrii ɓi bèn ì kìɓàà, à lɔnlɔ̀n ɓum ɓyom. 
Yɛ̀ɛ ŋwaànɛ̀n à wokà lɛ Yeesus ànɛ a Naazarɛt yɛɛ ri ɓi rìghaàgh nni à tumɛ̀ngà nyi rìɓeràg jɛ̀ɛ̀ aɗyoo dì a kpaakpaa lɛ: Yeesus Man à Davit, wogha mɛ̀ nyìighnyìg. 
Ɓum lɛɛ̀gwey ɓɛ kpɔmdɛ̀ngà nyi lɛ a maàrɛn wɔ̀lɛ nyii teŋzìghà tì jɛ̀ɛ̀ lɛɛ̀gwey di a kpaakpaa lɛ: Man à Davit wogha mɛ̀ nyìighnyìg. 
Nni Yeesus à rɛrìghà, à kpaa ɓum lɛ: Reŋiinas̀ mɛ̀ nyi; ɓɛ̀roɓɛ̀n ɓɛ kɛǹ kì regii ɗyaŋɗyàŋ ànɛ̀n ɓɛ kpaa nyi lɛ: Tèèsi nyoo u pɛsɛn aɗyoo, nnyɛɛ̀ regi wɔ. 
Nni ɗyaŋɗyàŋ ànɛ̀n à màkà rɛ̀ŋkweɗ wìì jɛ̀m lɛghɛ̀g, à pɛ̀sɛ̀n aɗyoo lɛ fàtweɗ, à kɛ̀n yɛ̀ɛ Yeesus. 
Nni Yeesus à tɔkà nyi lɛ: U kɔ̀nkɔn lɛ ǹki wɔ̀ la? Ɗyaŋɗyaŋ à ɓàg nyi lɛ: Ràɓunì! Nkɔ̀nkɔn lɛ ǹghɛnɛ̀n tì. 
Yeesus a kpaa min nyi lɛ: Rìgherɛ̀n ɗyɔɔ ɗi ghɛɓsii wɔ̀, kɛ̀na yàà. Ŋwaànɛ̀n à ghàs kì ghɛnɛɛ, à tumɛ̀n rìnɔ̀ɔ̀tì ɗi Yeesus ɓi bee.
Yɛ̀ɛ ɓɛ ɓaghà ɓɛ ti ɓiì wuuwuɓsɛ̀n Yorisalɛm, di ɓɛ ti jàŋbog rì bàn yi lɛ rì Bɛtfazee rì Bɛtanii, nunùg rì dòn ì ɓɛ̀òlivyee, nni Yeesus à romgà ɓɛ̀yilàg ɓii ɓɛdɛŋ ɓɛɓɛɛ̀ 
à kpaa ɓɔ lɛ: Kɛ̀ɛna ɓi maa kìlɔ̀ŋ ànɛ à rì mìni ànɛnii beèbɛ̀y; yɛ̀ɛ ɓi kpaŋkpaŋ wɔɔ, ɓi taatanɛ̀n man à jàɗki ànɛ ŋwaàdɛŋ à ka ɓɔkà ɓi miì di à rì ǹsuŋɛn, ɓi fumiì, ɓi yuis̀ mɛ̀ rì nyi. 
I mum à tɔɔgh mìni lɛ, ɓì kìi fɔlɔɔ lɛ cɛ, ɓì ɓàg nyi lɛ, Kan yɛɛ̀ tɔki lɛ ɓɛɛ kɛǹ nyi rì yɔ̀. Ŋwaànɛ̀n à ɓiì ghàsi ki càri yɔ̀ lɛ yɛ̀ɛ yuis̀ fɛ. 
Yɛ̀ɛ ɓɛ̀yilàg ɓɛ kɛngà ɓɛ tanɛ̀ngà man à jàɗki di à rì ǹsuŋɛn ɓi ɗyɔ̀m, jàŋbog rì ìsuunaa wudɛŋ, ɓi ǹwɔŋì wu bee, fɔɔnnɛ ɓɛ fumìghày nyi. 
Ɓum ɓɛdɛŋ ɓɛ ɓɛ ɓaghà wɔɔ jàŋbog ɓɛ tɔkà ɓɔ lɛ: Cɛ kɛɛ̀ ki ɓi kìki lɔɔ? Ɓì ti ɓiì fùmii man à jàɗki ànɛ̀n lɛ la? 
Ɓɛ̀yilàg ɓɛ ɓaàg lɔŋ yɛ̀ɛ Yeesus à kalìghà ɓɔ lɛ ɓɛ ghɛɛ̀sɛɛ kì ɓàagh. Fɔɔnnɛ ɓumɓɛ̀n ɓɛ caɗkà ɓɛ̀yilàg lɛ ɓɛɛ kɛǹ. 
Nni ɓɛ kɛngà Yeesus rì man à jàɗki ànɛ̀n, ɓɛ ghày yɔ̀ ɓìlàà ɓyaa ɓi nyoo, Yeesus à kɔ̀rì miì. 
Ɓum lɛɛ̀gwey ɓɛ ghaghàlà ɓìlàà ɓyaa ɓi bee, ɓɛdɛŋ ɓɛ ghaghày maŋ mɛ mɛtɛn mɛ ɓɛ renɗèngày ɓi ɓɛ̀dɛm. 
Ɓumɓɛ ɓɛ ɓaghà Yeesus asu, rì ɓɛ̀roɓɛ ɓɛ nɔɔ̀nɔ̀ɔ̀tìghày nyi ajɛ̀m ɓɛ kpaàkpàgsɛ̀n jɛ̀ɛ̀ aɗyoo lɛ: Ozana! Rìkem ɗyɛɛ ɓa rì roànɛ à yùu yì ɓi ɗii ɗi Kan. 
Rìkem ɗyɛɛ ɓa rì kìlàmì ki ki yuù yì, kìlàmì ki Davit à seŋi wìs; ozana! Rìkem ɗyɛɛ ɓa ɓi ɗyoo ɓi ɗùm. 
Fɔɔnnɛ Yeesus à ɗiŋìghà a Yorisalɛm, à kɛ̀n ɓi naà-Bɛ̀ll. Yɛ̀ɛ à lègsìghà kì ghɛɛ̀ ɓyom ɓìcèm, nni à kɛ̀ngà à Bɛtanii rì ɓɛ̀yilàg ɓiì ǹtɛ̀ɗ rì ɓɛɓɛɛ̀, ɓisuulɛ cààmɛ̀n ki ɓaghà di ki mɛ cee.
Ɓi duri tana, zày ì kɔ̀ngà Yeesus di ɓɛ mɛ pɛ̀sɛn yi a Bɛtanii. 
Nni à pìkà mis fìràɓ, à ghɛn ǹɗyèm wu fìgyee rì tyɛn lɛ mɔɓ-mɔɓ. Fɔɔnnɛ à kɛ̀ngà a fìgyee ànɛ̀n zi lɛ a ghɛǹ ǹkòo à rì lɛ à tanɛ̀n ɓìɗùn miì. Yɛ̀ɛ à kpagà wɔɔ azi, à tanɛ̀n lɛ à rì lɔŋ tyɛn rì tyɛn ɓisuulɛ, àa cààmɛ̀n ki lɛ ɓɛ̀fìgyee ɓɛɛ wum kɛɛ ɓaghà. 
Nni Yeesus à tòòghrɛ̀ngà, à kpaa ǹɗyèm wu fìgyee wiǹ lɛ: Mum àa ɗi ti ɓi kiɗùn kɔɔ nsoò ŋwos bog; jɛ̀ɛ̀ ìnɛ à kpaaghà ìnɛn ì kɛ̀ngà ɓɛ̀yilàg ɓi mɛ̀reè.
Yɛ̀ɛ ɓɛ kpagà a Yorisalɛm, nni Yeesus à ɗinìghà ɓi naà-Bɛ̀ll, à tumɛ̀n rìnàɓ ri ɓumɓɛ ɓɛ kakàɓkà ɓyom ɓi naà-Bɛ̀ll, rì ɓɛ̀roɓɛ ɓɛ lalàkà; fɔɔnnɛ à ɓigtàkà ɓɛ̀teɓèrè ɓɛ ɓumɓɛ ɓɛ ceècènɗìghà mɔ̀ɔ̀ni, à ɓigtàg girig mɛ̀kɔ̀ɔ̀ mɛ ɓɛroɓɛ ɓɛ kakàɓkà ɓɛ̀kuùkuù. 
Fɔɔnnɛ Yeesus à càɗkà ɓi nsoò mum bog lɛ a ɓa rì ǹtɛ̀g wudɛŋ ɓi naà-Bɛ̀ll. 
Nni à rèrèsìghà ɓum di a kpaakpaa lɛ: Ki ri kì kànɛn lɛ: Naa yɛ̀m ì ɓiì ɓaà ɗii lɛ naà-bɔ̀ŋzɛ̀n ɓisuu ɓilɔ̀ŋ ɓìcèm. Kìɓan kifog, mìnii ghaasii yɔ̀ naa ì ɓɛ̀wiiwìì. 
Yɛ̀ɛ ɓɛ̀pìrɛɛtìrɛ̀ ɓɛgwey rì ɓɛ̀rèsàg-ɓìdɔ̀gsɛna ɓɛ wokà fɔlɔɔ, ɓɛ tumɛ̀n rìkaa ɗi bee inɛ lɛ ɓɛɛ wey nyi; ɓɛ ki rirìsìghà nyi lɛ, ɓìɓan ɓi à rèrèsìghà ɓi komkòmgà ɓum mɛ̀rem. 
Yɛ̀ɛ cɛŋkò ki kpagà, Yeesus à pɛ̀sɛ̀n ɓi bàn ìnɛn à ghaàgh.
Yɛ̀ɛ ɓɛ̀yilàg ɓɛ ghaghàghìyà rì sariwa, ɓɛ ghɛngà di fìgyee ànɛ Yeesus à cɛ̀mgà a ti ǹkporiyɛn lɛ rì gàŋ miì. 
Yɛ̀ɛ Pyɛɛri à yitìghà kìɓan ki ki kilɛ̀ngà ɓi rìŋkò à ŋwos anɛ̀n nni, à kpaaghà Yeesus lɛ: Raɓì! ghɛna fìgyee ànɛ wɔ̀ɔ ǹcɛ̀mi yɛ̀ɛ à kporii! 
Fɔɔnnɛ Yeesus à tòòghrɛ̀ngà, à kpaa ɓɔ lɛ: Tyweeyiina Bɛ̀ll. 
I ŋwaà kalii dòn ìnɛ lɛ: Pɛ̀sɛn foo, u kɛǹ kì kpìi ɓi rìɓày, nnɛ à rì kɛɛ̀ nyoey ɓi ǹɗem, à gherɛ̀n lɔŋ lɛ com ki à kpaa kɛɛ̀ kìikilɛ̀n, ǹkalii mìni ɓi saaɗ lɛ ŋwaànɛ̀n miì à ɓiì ghɛɛ̀ kìɓan kiǹ di ki kilɛ̀ɛ̀. 
Kìɓan kiǹ kɛɛ̀ki kìlaaghna lɛ, com kìcèm ki ɓì tɔɔgh ɓi bɔ̀ŋzɛ̀n, ɓì gherɛ̀n lɛ ɓì ti rì kɔ, fɔɔnnɛ ɓì rì kɔ ɓiì ghɛɛ̀ di ki kilɛɛ. 
Nni cààmɛ̀n kìcèm ki ɓì rɛlii lɛ ɓi ki bɔ̀ŋzɛ̀n, i ɓì ri ɓi kìɓan ri ŋwaàdɛŋ, càrina kìɓan kiǹ, fɔlɔɔ nnɛ Seŋi wìn ànɛ à rì aɗyoo, à ri cenɛn mini girig mɛ̀nànì min. 
Wɔ̀lɛ i ɓì ti kɛ̀ ɓi cenɛn ɓum, Seŋi wìn ànɛ à rì aɗyoo àa cenɛn ɓì girig mìni mɛ̀nànì min.
Yeesus rì ɓɛ̀yilàg ɓii ɓɛ sugtìghà tì a Yorisalɛm. Nni yɛ̀ɛ Yeesus à kɛ̀ɛ̀kɛ̀ɛ̀ghà ɓi naà-Bɛ̀ll, fɔɔnnɛ ɓɛ̀pìrɛɛtìrɛ ɓɛgwey rì ɓɛ̀rèsàg-ɓìdɔ̀gsɛna, rì ɓɛ̀sɛ̀ɛ̀mɛn ɓɛ kilɔ̀ŋ ɓɛ yughày nyi a nyoo 
ɓɛ tɔg nyi lɛ: Rì ìtèɗ aɗi nnɛ u kìki ɓiɓan ɓi, ghɛn yɛɛ faa wɔ̀ ìtèɗ wulɛ u kiki ɓyɔ? 
Yeesus à ɓàg ɓɔ lɛ: Mɛ̀ɛ ntɔg girig mìni ntɔɔ̀tɔɔgh, i ɓì ɓàagh wɔ, fɔɔnnɛ mɛ̀ɛ nkali mìni, rì ìtèɗ aɗi nnɛ nkìki ɓiɓan ɓi. 
Bàɓtis ì Zyaŋ ì ɓaghày aɗyoo gìn ɓum ɓɛɛ ɓaghày rì yɔ̀? Ɓàaghna mɛ̀. 
Wɔ̀lɛ ɓumɓɛ̀n ɓɛ fiɓìghà ǹtɔɔ̀tɔɔgh wiǹ wɔɔ ɓɔ rì ɓɔ, ɓɛ kpaa lɛ: I tì ɓàagh nyi lɛ, ì ɓaghày aɗyoo, à rì ɓìsi ɓiì tɔɔ̀gh lɛ: Nni ɓì gherɛ̀ngà ɓi yɔ̀ lɛ cɛ? 
I tì ki pɛ̀ɛ̀zii nyi lɛ: Ɓum ɓɛɛ ɓaghày rì yɔ̀... ɓɛ̀pìrɛɛtìrɛ̀ ɓɛǹ, rì ɓɛ̀rèsàg-ɓìdɔ̀gsɛna, rì ɓɛ̀sɛ̀ɛ̀mɛn, ɓɛ rirìsìghà ɓum ɓɛ kilɔ̀ŋ, lɛ ɓum ɓɛ̀cèm ɓɛ gherìghà lɛ kɔɔ̀kɔɔ̀ lɛ, Zyaŋ à rì ǹkpaŋzì-ɓìɓan. 
Fɔɔnnɛ ɓɛ ɓakà Yeesus lɛ: Ɓìsii yii ɓì. Nni Yeesus à kpaaghà ɓɔ lɛ: Mɛ̀ girig màa kpaa ɓi mini fe nnɛ ìtèɗ wu nkìki ɓiɓan miì, wu riì mɛ̀.
Nni Yeesus à tumɛ̀ngà min ɓɔ rìkpaa ɗi kiɓan ɓi dàɗkì lɛ: Ŋwaàdɛŋ yɛɛ salà dɛm yiì, à ɓɛ̀y viìnyɛ̀ miì, à cèŋzɛ̀n yɔ̀ ri gari, à kì wayɗ ɓi dɛm incèm, à ki toŋ ɓyoo mɛɛ wɔɔ. Fɔɔnnɛ à faghà yɔ̀ ɓi rɛntì rì ɓɛ̀kìì-ɓìsay, nyii kɛǹ rìkɛ̀ɛ̀. 
Yɛ̀ɛ viìnyɛ̀ ì ɓàgà lɛ ɓɛɛ kɛs, nni à pɛ̀sìghà mum, à rom a ɓɛ̀kìì-ɓìsay ɓɛ à faghà dɛm ri ɓɔ, lɛ ɓɛɛ fa nyi gàɓ yìi ɓyom ɓi ɓi dɛm. 
Nni ɓɛ̀kìì-ɓìsay ɓɛǹ ɓɛ ɓangà ŋwaànɛ ɓɛ romgày ànɛn, ɓɛ kwiy nyi, ɓɛ pɛɛ̀zì nyi rì jɛ̀m ɓyàg zɛy yɛ̀ɛ masà wìì. 
Fɔɔnnɛ ŋwaàdɛm à pɛ̀sìghà tì ŋwaàdɛŋ, à romdì tì a ɓɛ̀kìì-ɓìsay ɓɛ ɓi dɛm ɓɛǹ; ɓɛ̀roɓɛ̀n ɓɛ ɓog ŋwaàncèm ɓi ǹto, ɓɛ ki sɛmgi nyi. 
Nni ŋwaàdɛm à romdìghà tì lɔŋ mum ɓi gɛ̀n i kìraa, ɓumɓɛ̀n ɓɛ wey ŋwaà-fìtom ancèm; ɓɛ kitìghà tì girig ɓum ɓɛdɛŋ lɛɛ̀gwey ɓɛ ŋwaàdɛm a romgà com kìfog; ɓɛ ki lɛ: Ɓɛ kwiy ɓɛ̀roɓɛ, ɓɛ cuusì ɓɛ̀ro ɓɛmbog. 
Lɔŋ m̀bobog à mum ànɛ ŋwaàdɛm à ɓaghà di à mɛ rɔ̀ɓ ri nyi à ɓaghà lɔŋ lɛ man wiì ànɛ à keesìghà lɛɛ̀gwey; nyi nnɛ à siitɛ̀ngà kì romì a ɓɛ̀kìì-ɓìsay ɓɛ ɓi dɛm yiì, à fèkì lɛ, ɓɛ ri ɓiì kuuraagh man wiì. 
Wɔ̀lɛ ɓɛ̀kìì-ɓìsay ɓɛ wɔrɛ̀ngà ɓɛ kpaa lɛ: Roànɛ yɛɛ ri ɓiì rɔ̀ɓi ri dɛm i seŋì; yùuna, ti wey nyi di dɛm yɛ̀ɛ woòghrɛn rì ɓìsi. 
Fɔɔnnɛ ɓɛ ɓangà min man ànɛ̀n ɓɛ wey, ɓɛ mag kìloŋ kii jɛ̀m ì gari i dɛm. 
Nni ǹtɔɔ̀tɔɔgh wu ri lɛ: Cɛ kɛɛ̀ ki ŋwaàdɛm a rì ɓiì kìi? Ŋwaàdɛm a ɓiì yùu, à cuusì ɓɛ̀kìì-ɓìsay ɓɛǹ à ki reɓsɛn dɛm ri ɓum ɓɛdɛŋ lɛ ɓɛɛ sasay. 
Ɓì ka ɓala ɓì nya yɛ̀ɛ ki ri kì kànɛn lɛ: Gɔ̀g ìnɛ ɓɛ̀toŋì-mɛɛ ɓɛ makà, yɛ̀ɛ ki ghalà gɔ̀g ìnɛ yɛ̀ɛ konag kìlèmi ǹtɔn à mɛɛ? 
Kìɓan kiǹ ki ɓaghày yɛ̀ɛ Kan, ki ki rì dàm ì kìɓan ìnɛ ì kìlɛɛ ɓìsi ɓi mis. 
Mɛ̀fòm mɛ Ɓɛ̀yudɛ̀n mɛ kaakààghà bee inɛ lɛ ɓɛɛ ɓaǹ Yeesus, kìɓan kifog, ɓɛ risìghà gùl ì ɓum; ɓɛ ghɛngà lɛ Yeesus à tekà dàɗkì ìnɛn ɓi ɓɔ, nni ɓɛ pɛsɛ̀ngà, ɓɛ ghaaghràg.
Ɓɛ rom lɛ rì Ɓɛ̀fàrìzyɛŋ ɓɛdɛŋ rì ɓum ɓɛdɛŋ ɓɛ ɓi ǹɗaŋ wu Eroodɛ yɛ̀ɛ Yeesus lɛ ɓɛɛ wɔɔ̀si nyi ɓi ɓìtòkì ɓii. 
Nni ɓumɓɛ̀n ɓɛ yughày, ɓɛ kpaa nyi lɛ: Ǹɗèsàg, ti yii lɔŋ lɛ ù rì ŋwaànɛ a kpaakpaa saaɗ, ù ki ti kɔ̀ɔ risi mum, ɓisuulɛ, wɔ̀ɔ̀ yin ɓiì nɔ̀ɔnɔɔ̀tì rìɓa ɗi mum, u rèresi ɓum bee inɛ yɛ̀ɛ Bɛ̀ll yɛ̀ɛ ki ghɛɛ̀sɛɛ. Nni kali ɓìsi ǹkòo ɓìdɔ̀gsɛna ɓis ɓi gherɛɛ lɛ ti peèghi làmpoŋ̀ rì Kaaza; ki ri kàŋbɛn lɛ ti peè gìn ki yin kàŋbɛn? 
Yeesus à yighà lɛ ɓɛ purii nyi càg ɓi ɗùm yɛɛ ri, fɔɔnnɛ à tɔkà ɓɔ lɛ: Ɓisuucɛ nnɛ ɓi fèeghfeèghrɛ̀n mɛ̀? Yùunay mɛ̀ fɛ rì fìraŋ̀ nghɛǹ. 
Nni ɓɛ yughày nyi rì fìraŋ̀, à tɔg ɓɔ lɛ: Kìfèèghrɛnà ki ghɛn kɛɛ ri lɛ miì? Ɗii ɗi ghɛn ɗyɛɛ ki rì tì lɛ? Ɓɛ ɓaàg nyi lɛ: Ɓi ri yɛɛ lɔɔ lɛ, rì kìfèèghrɛnà ki Kaaza, rì ɗii ɗìì. 
Yeesus à kpaa min ɓɔ lɛ: Pɛ̀ɛ̀ziina ɓyom ɓi Kaaza rì Kaaza, ɓì pɛ̀ɛ̀zì ɓi Bɛ̀ll rì Bɛ̀ll. Ɓɛ kuuràkà lɛɛ̀gwey yɛ̀ɛ à ɓàkà ɓɔ fɔlɔɔ.
Ɓɛ̀sàdùsyɛŋ ɓɛ ɓɛɛ kpaaghi lɛ, com kidɛŋ ki yin lɛ rìghèmɓɛ̀n ɗi ɓilòŋ, ɓɛ yughày Yeesus a nyoo, ɓɛ tɔg nyi lɛ: 
Ǹɗèsàg, Moyis à kàngà lɛ ti kilag lɛ; i gèni mum à wii à càɗ giɓ di à ka yin ɗi man ɗì nyi, geni ŋwaànɛ à wii ànɛ̀n, à ghɛ̀ɛ̀sɛɛ kì wɔlì ǹkpɔɓ wii, à yay ɓɔn rì wɔ ɓi ɗii ɗi geni. 
Wɔ̀lɛ ki kilɛ̀ngà lɛ; ɓum ɓɛdɛŋ ɓɛɛ ɓaghà ɓi rìgeni ɗyaa ɓɛsɛ̀ɛ̀ taàɓɛ̀ɛ̀, baŋì rì baŋì. Roà ǹtonto à wɔlɛ̀n, à ki wu kɛ̀ɛ càɗ man; 
geni à kìɓɛ̀ɛ̀ à teɗ ǹkpɔɓ wii, nyi girig à wu, kɛ̀ɛ càɗ man, ki kilɛ̀ngà tì fɔlɔɔ ri roà kìraa, 
rì ɓɛro ɓɛmbog ɓɛ̀sɛ̀ɛ̀ ɓɛ̀cèm, nsoò mum bog ànɛ ɓi ɓɔ ɓɛ̀sɛ̀ɛ̀ taàɓɛ̀ɛ̀, à càɗkà ɓì man rì giɓ anɛ̀n. Ajɛ̀m ì kìtaàɓɛ̀ɛ̀ ki ɓum kìn, nnɛ giɓ anɛ̀n à wughà girig. 
Yɛ̀ɛ ɓum ɓɛ kitaàɓɛ̀ɛ̀ ɓɛn ɓɛ wɔlà giɓ anɛ̀n ɓɔɔ̀cèm, nni à ɓaa gɛ gili ghɛn anɛ ɓì ɓɔ ŋwosi righèmɓɛ̀n ɗi ɓiloŋ? 
Yeesus à ɓàkà ɓɔ lɛ: Ɓì pwààrɛɛ, ɓisuulɛ yɛ̀ɛ ɓì yii ɓi nya ɓìɓan ɓi ɓi kaàtà à Bɛ̀ll, kɛ̀ ɓi ki yi itèɗ wu Bɛ̀ll. 
Lɛ ŋwosi righèmɓɛ̀n ɗi ɓilòŋ, ɓɛ̀baŋì ɓaa wɔɔti ɓi ɓɛ̀yiɓ, ɓɛ̀yiɓ ɓɛ̀ kɛ̀ɛ wɔɔti ɓɛbaŋì, kìɓan kifog ɓɔɔ̀cèm ɓɛ ɓaa gɛ lɔŋ yɛ̀ɛ ɓum ɓɛ titom ɓɛ ɓɛ ri aɗyòò. 
Ɓi kìɓan ki righèmɓɛ̀n ɗi ɓiloŋ ki ɓi tɔtɔ̀g, ɓì ɓalà ɓi kaàtà à Moyis jàŋ ìnɛ Bɛ̀ll à kpaaghà nyi ɓi kìtwìɗ lɛ: Ǹɗì Bɛ̀ll à Abiraham, Bɛ̀ll à Isag, Bɛ̀ll à Yakɔɓ? 
Ki rèsii lɛ Bɛ̀ll à yin Bɛ̀ll à ɓìloŋ, a rì Bɛ̀ll à ɓumɓɛ ɓɛ ri cem; ɓi rì ɓi rìnàn lɛ kɔɔ̀kɔɔ̀.
Kìbog ki ɓi ɓɛ̀rèsàg-ɓìdɔ̀gsɛna kidɛŋ ki wowòkà yɛ̀ɛ Yeesus à nyoònyòlɛ̀ngà rì ɓumɓɛ̀n, ki ki ghɛn lɛ Yeesus à konàkà ɓɔ kì ɓàagh. Nni à tyɛ̀ɛ̀tɛ̀ngày, à tɔg Yeesus lɛ: Kìdɔ̀gsɛna kibe kɛɛ cee ɓìdɔ̀gsɛna ɓìcèm? 
Yeesus à ɓàkà lɛ: Kìdɔ̀gsɛna ki asu kɛɛ̀ki lɛ: Wɔ̀ Isirayɛl, wogha lɛ Kan Bɛ̀ll wìs nnyɛɛ ri lɔŋ Kan cɛ̀ncii. 
Fɔɔnnɛ keesi Kan Bɛ̀ll wɔ̀ɔ̀, rì ǹɗem wɔɔ wucèm, rì ǹghay wɔɔ wucèm, rì mɛ̀yitì mɔɔ mɛcèm, rì ìtèɗ wɔɔ wucèm. 
Ki kiɓɛ̀ɛ̀ ki ri lɛ: Keesi romum ànɛ wɔ̀ jàŋbog lɔŋ yɛ̀ɛ wɛ̀ɛmìɗ; kìdɔ̀gsɛna kìdɛŋ kì ki cee ɓiǹ, ki yiìdi. 
Nni ǹɗèsàg-ɓìdɔ̀gsɛna anɛ̀n à kpaaghà Yeesus lɛ: Raɓì, com ki ù kpaa ki ri miì, lɛ Bɛ̀ll à rì lɔŋ bog fɔɔnnɛ Bɛ̀ll ìdɛŋ ì yiìdi; 
rì tì lɛ, mum à ghɛ̀ɛ̀sɛɛ kì keesii Bɛ̀ll rì nɗem wii wucèm, rì ɗyomzɛ̀n ɗii ɗicèm, rì ìtèɗ wii wucèm, à ki keesi ti romum ànɛ àrì nyi jàŋbog yɛ̀ɛ nyimìɗ; rìkì ɗiǹ ɗi rɔɔtɛɛ ɗi cee ɓìtuwe ɓi mum à rì lɛ à tɔ̀ngì ɓisuu Bɛ̀ll, nsoò ɓyom ɓi à rì lɛ à fùnɛ̀n lɛ a ɓɔgsi Bɛ̀ll miì. 
Yɛ̀ɛ Yeesus à ghɛngà lɛ ŋwaànɛ̀n à ɓàagh kìɓan kiǹ rì ɗyomzɛ̀n, nni à kpaaghà nyi lɛ: Ù ràɓsɛɛ ɓi kilɔ̀ŋ ki Bɛ̀ll; ajɛ̀m ìnɛn, ŋwaàdɛŋ à ghɛɛsìghà tì ɓi lɛ a tɔg ti nyi ntɔɔ̀tɔɔgh.
Yeesus à tekà jɛ̀ɛ̀, à tumɛ̀n ɓum rìrèsàg ɗi ɓiɓan ɓi naà-Bɛ̀ll, à tɔg lɛ: Ɓisuucɛ nnɛ ɓɛ̀rèsàg-ɓìdɔ̀gsɛna ɓɛ ti ɓɛ kpaaghì lɛ Kiris à rì man à Davit? 
Davit nyimiɗ a kpaaghà, di Kìtɛntɛ̀ɛ̀n ki Nghay ki mɛ fa nyi ɗyomzɛ̀n lɛ: Kan àa ǹkpaa Kan wɛ̀m lɛ: Kɔ̀ri mɛ̀ fɛ ɓi weèlem à kpaŋ yɛ̀ɛ ǹɗì ɓiì ghaasii ɓɛ̀bènàbena ɓɔɔ com ki rɛsakɛn mɛkòò mɔɔ miì. 
I Davit nyimiɗ a reŋii nyi lɛ Kan, Lannɛ ki kɛɛ̀dii kì kpaŋì lɛ a ɓa ti man wiì? Coo gùl ì ɓum ì wowòkà ɓìɓan ɓi Yeesus à kpaakpààghà rì kìnyàà ɓi ǹɗem.
Nni à kpaaghà ɓum ɓɛ à rèèrèsàkà ɓɛǹ lɛ: Konaaghna rì ɓɛ̀rèsàg-ɓìdɔ̀gsɛna ɓɛ ɓɛ ti ɓɛ keesàg rìrerènì ɗi jàŋ di ɓɛ waataagh ɓyoo ɓɛ̀kàɓà, ɓɛ kɔngì girig lɛ ɓɛɛ toòtògsì ɓɔ rì coo nyaasɛ̀n ɓi gwìy. 
Ki rɔɔghì ɓɔ lɛ ɓɛɛ kɔri ɓi mɛ̀kɔ̀ɔ̀ mɛ asu di ɓɛ kɛɛ̀ kìsɛ̀nɛ̀, ɓɛ ki teki mɛkɔ̀ɔ̀ mɛ beèbɛ̀y ɓi naa yi bɔ̀ŋzɛ̀n. 
Ɓumɓɛ̀n ɓɛ̀fog ɓɛɛ ti ɓɛ pumzàg mɛ̀kpɔɓ mɛ ɓɛ̀yiɓ, ɓɛ ki kìlag ɓyoo bɔ̀ŋzɛ̀n lɛ ɓum ɓɛɛ sɛsɛg ɓɔ. Ɓɛ ri teri gɛ kìtèetèɗ ki pɔnɔsì ki ki ɓaa gɛ fɔlɔɔ lɛ yoɓ.
Yeesus à kɔ̀rìghà, a fa mis rì fìkɔrɔŋ fi ɓɛ ǹpìkì mɔ̀ɔ̀ni mɛ bɔgsì miì à seesèè yɛ̀ɛ ɓìtuu ɓi ɓum ɓi pipìkà mɔ̀ɔ̀ni; ɓɛ̀guŋgum lɛɛ̀gwey ɓɛ suùsùùrì ɓyoo mɔ̀ɔ̀ni. 
Nni maa ǹkpɔɓ a giɓ a yùghày girig, à pìg ɓɔɔ tiraŋ̀ ɓɛɓɛɛ̀rɛn ɓɛ kpaŋɛn dolà yiɓɛɛ̀ ɓi fìkɔrɔŋ. 
Fɔɔnnɛ Yeesus à regìghà ɓɛ̀yilàg ɓii, à kpaa ɓɔ lɛ: Ǹkpaa mìni ɓi saaɗ lɛ, rìfa ɗi maa ǹkpɔɓ a giɓ anɛ ɗi cee ri mum bimiɗ ànɛ à piìgh mɔ̀ɔ̀ni ɓi fìkɔrɔŋ; 
ɓisuulɛ ɓɛ̀sɛ̀ɛ̀ ɓɛ̀cèm ɓaa pìigh gàɓ ì mɔ̀ɔ̀ni ìnɛ yàa mɛ rɔ̀ɓ ɓɔ kɛ̀ɛ̀ kìsay, wɔ̀lɛ giɓ anɛ nyaa foŋi gàɓ ì com bimiɗ ìnɛ àa rì rì yɔ̀, ìnɛ àa ghɛ̀ɛ̀sɛɛ lɛ à ghɛɓ miì.
Yɛ̀ɛ Yeesus à kpagày ɓi naà-Bɛ̀ll, nni kìbog ki ɓi ɓɛ̀yilàg ɓii kì kpaaghà nyi lɛ: Raɓì, ghɛna ɓyoo gɔ̀g ɓi, rì coo syeesyee à rìtoŋ! 
Yeesus à ɓàg nyi lɛ: Ù ghɛɛ coo kitoŋ ki ɓɛ togà kiǹ, nsoò gɔ̀g bog yàa rɔ̀ɓ ti ɓi ǹsasaghiyɛn ɓi ìmbog.
Yɛ̀ɛ Yeesus à kɔ̀rìghà ɓi dòn ì ɓɛ̀olivyee, à pɛ̀ɛ̀zì mis rì naà-Bɛ̀ll nni ɓɛ̀-Pyɛɛri rì Zyag rì Zyaŋ rì Andire ɓɛ tɔkà nyi a dwìɗ lɛ: 
Kali ɓìsi fin innɛ ki ri ɓiì kìlɛɛ, rì kìrèmzɛnà ki ki ri ɓiì rèsii lɛ rìsugtɛ̀n ɗi ɓiɓan ɓìcèm ɗi kpaŋi.
Nni Yeesus à tumɛ̀ngà min ɓɔ rìkpaa lɛ: Ɓì konàg lɛ mum kɛ̀ɛ yègsi mini. 
Ɓisuulɛ ɓum lɛɛ̀gwey ɓɛ ɓiì yùu ri ɗii ɗyɛ̀m, rì ànɛn miì à kpaa lɛ mɛ̀ yɛɛ ri Kiris, ɓɛ ki rì ɓiì syòŋi ɓum lɛɛ̀gwey. 
I ɓì woogh ɗi ɓɛɛ kpaakpaa ɓiɓan ɓi mɛ̀y, rì gom yi mɛ̀y mɛ mɛɛ̀ ɗùuɗuùrɛ̀n, kɛ̀ ɓi risi, lɛ ɓìɓan ɓiǹ ɓìcèm ɓi ghɛɛ̀sɛɛ kì kìlɛɛ, kìɓan kifog àa rìlèg ɗi zi ɗyɛɛ ri ɓiì ɓaà lɔɔ. 
Ki ɓiì ɓaà lɛ, ɓumɓɛ ɓi tum a zi anɛ, ɓɛ ram wɛ̀y ri ɓɛ ɓi tum a zi ambog, ɓɛ ɓi kìlɔ̀ŋ ki ɓɛ ram wɛ̀y ri ɓɛ ɓi kìlɔ̀ŋ kimbog, fɔɔnnɛ zi i ɓiì kìi lɛ rì foo ì nyɛ̀ŋɗɛ̀n; rì foo ì nyɛ̀ŋɗɛ̀n, zày ì ki kìki jàŋ jàŋ. Ɓìɓan ɓiǹ ɓi ɓiì ɓaà rìtumɛ̀n ɗi mɛtɔɓ. 
Konaaghna rì mìniìɓɔmiɗ lɛ ɓum ɓɛ ri ɓiì kɛ̀ɛ ri mìni ɓi ɓìkpanà ɓi ɓɛyɔ̀m, ɓɛ ki ɓog mini kìtòn ɓi naa yi bɔ̀ŋzɛ̀n. Ɓì ɓiì rɛlii ɓɛyɔ̀m ɓi mis mɛ ɓɛ̀gɔmìnà rì ɓi mis mɛ mɛfòm, ɓisuu kiɓan kɛm̀ lɛ ɓi resi ɓɔ saaɗ ànɛ miì. 
Kìɓan ki asu ki ki ghɛɛ̀sɛɛ kì kìlɛɛ ki ri ɓiì ɓaà lɛ, Syeesyee à Ɓɔlɛ a ka kalɛn ɓi ɓɛ̀tum ɓɛ zi ɓɛ̀cèm. 
Nni yɛ̀ɛ ɓɛ ɓiì ɓangii mini, ɓɛ sɔmɛ̀n mìni rì ɓɛ̀làmì lɛ ɓɛɛ yɔm̀ mìni, mɛ̀rem min mɛ̀ kɛɛ̀ log ki cɛɛcɛɛ̀rɛ̀n ɓi mùm rì com ki ɓì ɓiì kpaà, kìɓan kifog, kpaana lɔŋ com ki ki ri mìni ɓiì ɓɔghìì ɓi ǹɗem ɓi cààmɛ̀n à ɓɛ̀yɔ̀m, lɛ àa mìniìɓɔmiɗ yɛɛ ri ɓiì tòòghrɛɛ, lɔŋ Kìtɛntɛ̀ɛ̀n ki Nghay kɛɛ ri ɓiì tòòghrɛɛ. 
Mum à ri tɔ̀kɛn geni lɛ a wey nyi, seŋi à tɔ̀kɛ̀n man wiì lɛ a wey, ɓɔn ɓɛ ram wɛ̀y ri ɓɛ̀yalì ɓaa, ɓɛ ki cuusi ɓɔ. 
Ɓum ɓɛ̀cèm ɓɛ ri mìni ɓiì ɓèèzɛɛ ɓisu wɛ̀m, kìɓan kifog ŋwaànɛ à ɓiì sììrɛɛ à kpaŋ a rìsugtɛ̀n nnyɛɛ ɓiì ghɛɛ cɛɓ. 
Yɛ̀ɛ ɓì ɓiì ghɛɛ̀ di ɓum ɓɛ ti ɓiì kìkii ɓìɓe ɓi ɓi ri koŋnyoo ɓi jàŋ inɛ ki ghɛɛ̀sɛɛ ɓi, ŋwaànɛ a ɓàɓay ɓiɓan ɓi Bɛ̀ll à ghɛ̀ɛ̀sɛɛ kì kɔ̀rii ɗyomzɛ̀n; nni ɓumɓɛ ɓɛ ɓiì ɓaà a Zyude, ɓɛ ghɛɛ̀sɛɛ kì ghɛŋii ɓi dòn aɗyòò. 
Ŋwaànɛ à ɓiì ɓaà ɓi mɛɛ aɗyoo, kɛɛ̀ sɛɛdii lɛ a teɗ com ɓi nàà. 
Fɔɔnnɛ ŋwaànɛ à ɓiì ɓaà ɓi dɛm, kɛ̀ɛ sugtii rì jɛ̀m lɛ a teɗ rìga. 
Nyìighnyìg rì ɓɛ̀yiɓ ɓɛ mèm, rì ɓɛ̀gɛɓyɛ̀y ɓɛ ɓi mɛ̀ru mɛ̀n. 
Ɓɔ̀ŋzaaghna Bɛ̀ll lɛ kìɓan kiǹ kɛ̀ kɛɛ̀ kìlɛn ɓi cààmɛ̀n à bùmà. 
Ɓisuulɛ mɛ̀ru mɛ̀n mɛ ɓiì ɓaà rì rìkuu ɗi ǹtɔɓ ɗi ɗi ka ghɛnɛ̀ngà ɓi, a tumɛ̀n yɛ̀ɛ Bɛ̀ll à kìghà lɛ rì ɗyoo rì zi, à kpaŋ ɓigomìnɛ; rìkuu ɗi ǹtɔɓ ɗìn ɗi ki ghɛnɛɛ gɛ tì ɓi ɓi ziinɛ. 
I Kan Bɛ̀ll kɛ̀ɛ ghaɓi mɛru mɛ̀n, di nsoò mum bog à yin lɛ à ghɛɓ; kìɓan kifog à ghaɓìghà mɔ ɓisuu ɓum ɓii ɓɛ à rɔ̀tɛ̀ngà. 
I ŋwaàdɛŋ à kpaa mìni lɛ, Kiris à rì fɛ nsoò lɛ fɛnii, kɛ̀ ɓi wog; 
ɓisuulɛ ɓɛ̀-kiris ɓɛ ɓɛpwàà, rì ɓɛ̀pwààpwaà ɓɛ ɓɛkpaŋzì-ɓìɓan ɓɛ ɓiì yùu, ɓɛ kikì lɛ rì dàm yi ɓiɓan rì ɓɛ̀koŋnyoo ɓɛ ɓiɓan ɓi lèg ànɛ lɛ, i kaa rì lɛ ki kilɛ̀n, ɓɛ ri lɛ ɓɛ syoŋ̀ nsoò ɓumɓɛ ɓɛ ri ɓɛ̀ɓɔ̀nɛn. 
Ǹloogh mìni kì wogsii ɓiɓan ɓìcèm, kɔ̀riina ɗyomzɛ̀n rì ɓìɓan ɓi ɓi ghɛɛ̀sɛɛ ɓìn kì ghɛnɛɛ.
Ajɛ̀m ì ɓìɓeɓtàg ɓi mɛru ɓìn, kìsaa ki ŋwos ki ri kpìi gɛ ɓirìm, ŋwii kɛ̀ɛ lòmdi. 
Tyɔɛy tì kɔɔ̀kɔ̀sɛ̀n yì aɗyoo, di tyɛɛ̀ kpìkpì, mɛ̀tèɗ mɛ ɓi ɗyoo mɛ nyɛŋɗɛ̀n. 
Fɔɔnnɛ ɓum ɓɛ ghɛɛ gɛ ɗi Man à mum à rìì ɓi ɓìkwìɗ rì coo itèɗ, rì rìgwey. 
Fɔɔnnɛ à romi gɛ min ɓum ɓii ɓɛ titom ɓi ɓɛ̀tum ɓɛ zi ɓɛ̀cèm lɛ ɓɛɛ taŋzɛn ɓum ɓii ɓɛ ɓɛ ri ɓɛ̀ɓɔ̀nɛn ɓi zi bimiɗ. 
Terina kìfèèghrɛnà ɓi ǹɗyèm wu fìgyee. Cààmɛ̀n kìcèm ki ɓɛ ghɛɛ di myaɓ mɛɛ̀ wòowomzɛ̀n, tyɛn ti tɔtɔ̀ɓ, ɓɛ ti ɓɛ̀yilàg lɛ bwey yi yuù rì rìsɛn. 
Fɔlɔɔ nnɛ mìni girig, ɓì ghɛ̀ɛ̀sɛɛ kì yii lɛ Man à mum à ti jàŋbog ɗì rìyù di ɓì ghɛɛ ɓìɓan ɓiǹ ɓìcèm. 
Ǹkalii mìni ɓi saaɗ lɛ, bɔ̀ɓ i ɓum ìnɛ yàa lèg ɓi bimiɗ di ɓìɓan ɓi ɓìcèm ɓi ka kilɛn ɓi. 
Ɗyoo rì zi ɓi ri ɓiì lèegh, kìɓan kìfog ɓìɓan ɓyɛm̀ ɓyaa lèg ɓi.
Ŋwaàdɛŋ à yii ɓi gòn nsoò cààmɛ̀n kiǹ; nsoò ɓum ɓɛ titom ɓɛ aɗyoo, nsoò Man à Bɛ̀ll, àdɛŋ ànɛ ɓi ɓɔ à yii ɓi gòn inɛ̀n, lɔŋ Tààta cɛ̀ncii yɛɛ yii. 
Konaghna, ɓì ki ɓa cem, lɛ ɓì yii ɓi fin innɛ cààmɛ̀n ki ɓiì kpaŋì. 
Kìɓan kiǹ ki ri ɓiì ɓaà lɔŋ yɛ̀ɛ ŋwaànɛ à kɛ̀ɛ rìkɛ̀ɛ̀, à càɗ mɛɛ mii, à reɓsàg ɓìɓan ɓii ri ɓɛ̀kìì-ɓìsay lɛ, rì ànɛn miì rì ìsu wii wu kisay, à ki siitag m̀ɓèŋì-ìsuunaa lɛ, a kɔri cem. 
Fɔɔnnɛ kɔ̀riina cem, lɛ ɓì yii ɓi fin innɛ ŋwaàmɛɛ a ɓiì kpaŋì. À rì lɛ à kpaŋ cɛŋkò, nsoò lɛ rì ǹɗem-irù, nsoò lɛ di ɓɛ̀lem ɓaa rɔ̀ŋ, nsoò lɛ sariwa; 
ɓì konàg lɛ, kɛ̀ɛ ɓa lɛ à kpaŋ lɛ vuàs, à tanɛ̀n mìni di ɓì rì ɓi fìlo. 
Kìɓan ki ǹkpaa mìni ki, ǹkpaa kɔ ɓisuu ɓum ɓɛ̀cèm: Kɔ̀riina cem.
Tìcàɓ ti Paskà ti ɓɛnkìlàg bìrɛs kɛ̀ɛ̀ nwìɗ miì ti ɓaghà di tyaa rɔ̀ɓ mɛru mɛɓɛɛ̀, nni ɓɛ̀pìrɛɛtìrɛ̀ ɓɛgwey rì ɓɛ̀rèsàg-ɓìdɔ̀gsɛna ɓɛ kaakààghà bee inɛ lɛ ɓɛɛ ɓaǹ Yeesus a rìnyam ɓɛɛ wey nyi. 
Lɛ ɓɛ kpaakpààghà lɛ, kìɓan kiǹ ki ghɛɛ̀sɛɛ ɓi ki kìlɛɛ ɓi nyìinyìm à tìcàɓ, lɛ ki ɓiì yùu yi rì kìyoòyòò ɓi kìlɔ̀ŋ.
Yɛ̀ɛ Yeesus à ɓaghà a Bɛtanii ɓi naa ì Simɔn ànɛ à ɓaghà kukwiy, nni giɓ adɛŋ à ɗiŋìghày di Yeesus a ɗiɗi ɓiɗilàg, giɓ anɛ̀n à ɓaghày rì ɓeŋ ànɛ a ɓaghà ǹsoɓɛn ri rìkuu ɗi gɔ̀g ɗi ŋwèrim-ŋwèrim, ɓeŋ àncèm à ɓaghà ǹɗonɛn ri ɓìsyeesyee ɓi tirààre, ɓi ɓi ɓaghà ɓì kɛŋɛn lɛɛ̀gwey; fɔɔnnɛ à weeyàkà ɓeŋ ànɛ̀n, à sùùrì Yeesus tìrààre ɓi ǹto. 
Nni ki ɓeɓkà ɓum ɓɛdɛŋ ɓɛ ɓɛ ɓaghà wɔɔ, ɓɛ tumɛ̀n rìŋwɔ̀ŋwɔ̀ŋì di ɓɛɛ̀ kpaakpaa lɛ, ki ghɛɓsii cɛ lɛ a yogsi tìrààre fɛlɛ̀? 
Tyàa rì lɛ ti cee ɓɛ̀tɔɔsìm ɓɛraa, di ɓɛ kaɓi tyɔ, ɓɛ fa mɔ̀ɔ̀ni mɛ miì rì ɓɛ̀soghàsogha; ɓɛ kpɔmdɛ̀ngà giɓ anɛ̀n lɛɛ̀gwey. 
Nni Yeesus à kpaaghà ɓɔ lɛ: Càrina giɓ anɛ, ɓi kìki nyi fɔlɔɔ lɛ cɛ? À kìi syeesyee à kìɓan ɓisu wɛ̀m. 
Lɛ ɓì rì rì ɓɛ̀soghàsogha ɓyààmɛ̀n ɓìcèm, ɓì ki rì lɛ ɓì kì ɓɔ kìrɔɔ cààmɛ̀n kìcèm ki ɓì kɔ̀ni, kìɓan kìfog mɛ̀ màa ɓa ɓi ri mìni cààmɛ̀n kìcèm. 
Giɓ anɛ à kìi gàɓ ìnɛ ì ghɛ̀ɛ̀sɛɛ rì nyi. À loogh mɛ̀ kì siŋii tirààre ɓi rìɓòm ɗi ɓɛ ri mɛ̀ ɓiì ɓòmi. 
Ǹkalii mìni ɓi saaɗ lɛ, jàŋbimiɗ ìnɛ Syeesyee à Ɓɔlɛ à kaakàlɛɛ gɛ ɓi ziinɛ bimiɗ, ɓɛ kpaakpaa gɛ girig kìɓan ki giɓ anɛ à kìi ki, ɓɛ yiìyìtàg nyi miì.
Fɔɔnnɛ Zyudas Iskariyot, kìbog ki ɓi ɓɛ̀yilàg ɓɛ Yeesus ǹtɛ̀ɗ rì ɓɛɓɛɛ̀, à kɛ̀ngà kì ghɛɛ̀ ɓɛ̀pìrɛɛtìrɛ̀ ɓɛgwey lɛ a kaɓ ɓɔ Yeesus. 
Yɛ̀ɛ ɓɛ̀roɓɛ̀n ɓɛ wokà fɔlɔɔ, ɓɛ nyaàrɛ̀n lɛɛ̀gwey, ɓɛ ki kàg nyi lɛ, ɓɛ ri nyi ɓiì faà mɔ̀ɔ̀ni. Fɔɔnnɛ Zyudas à tumɛ̀ngà min rikaakàà ɗi kirɔŋiɗ ki lɛ a fa ɓɔ Yeesus.
Ŋwos a ǹtonto ànɛ ɓi mɛ̀ru mɛ ɓɛ nkìlàg bìrɛs ɓɛ̀ kɛɛ̀ foŋ nwìɗ miì, innɛ ɓɛ ŋweeyì jɔ̀ɔ̀ ì Paskà; ɓɛ̀yilàg ɓɛ Yeesus ɓɛ tɔkà nyi lɛ: Fe nnɛ u kɔ̀nkɔn lɛ tì kɛǹ wɔ̀ kì pègsɛɛ ɓiɗilàg ɓi Paskà? 
Fɔɔnnɛ Yeesus à romgà ɓɛ̀yilàg ɓii ɓɛdɛŋ ɓɛɓɛɛ̀, à kpaa ɓɔ lɛ: Kɛ̀ɛna ɓi bàn, ɓì ɓiì tuusɛɛ ri ŋwaàdɛŋ di à tɛ̀tɛɛgh bèè i mɛ̀nig, ɓi nɔɔ̀ti nyi, 
naa ìnɛ à rì miì ɓiì ɗiŋii, ɗiŋiina girig wɔɔ, ɓi kpaà ŋwaàmɛɛ lɛ: Ǹɗèsàg lɛ kìden ki naa ki nyii ri ɓiì ɗii Paskà miì rì ɓɛ̀yilàg ɓii kiǹ ki ri fe yɔ? 
À rì mìni ɓiì rèsii coo kìden ki naa ɓi mɛɛ aɗyoo, kì pègsɛn ri ɓyom ɓìcèm, wɔɔ nnɛ ɓì ɓiì pègsɛɛ ɓiɗilàg ɓi Paskà. 
Nni ɓɛ̀yilàg ɓɛ kɛngà ɓɛ kpaŋ ɓi bàn, ɓɛ tanɛ̀n ɓìɓan ɓìcèm lɔŋ yɛ̀ɛ Yeesus à kpaaghà ɓɔ, ɓɛ pegsɛ̀n ɓìɗilàg ɓi Paskà wɔɔ. 
Yɛ̀ɛ cɛnkò ki kpagà, Yeesus à yùy rì ɓɛ̀yilàg ɓii ǹtɛ̀ɗ rì ɓɛɓɛɛ̀. 
Yɛ̀ɛ ɓɛ kɔrìghà ɓi ɓìɗilàg, nni Yeesus à kpaaghà ɓɔ lɛ: Ǹkpaa mìni ɓi saaɗ lɛ, kìbog ki ɓi mìni ki kɛɛ̀ ɗiɗi nɗaŋ ri mɛ̀, ki ri mɛ̀ ɓiì kàɓi. 
Nni ɓɛ̀yilàg ɓɛ samgàkà, rì ànɛ̀n miì à tɔg nyi lɛ, mɛ̀ yɛɛ ri nya yɔ̀? 
Yeesus à ɓàkà ɓɔ lɛ: Kìbog ki ɓi mìni ɓɛ kìntɛ̀ɗ rì ɓɛɓɛɛ̀, ki ti ɗiɗi taasà bog, rì kɔ kɛɛ̀ ri. 
Man à mum à rì ɓiì wiì lɔŋ yɛ̀ɛ ɓɛ kangà lɛ à ghɛ̀ɛ̀sɛɛ kì wiì, kìɓan kìfog nyìighnyìg rì ŋwaànɛ à rì nyi ɓiì kàɓi, ki ɓaghà kìrɔɔ lɛ ŋwaànɛ̀n kɛ̀ɛ yalɛn.
Yɛ̀ɛ ɓɛ ɗiɗìghà, nni Yeesus à tekà bìrɛs, à fa Bɛ̀ll ɓìtògsɛ̀n, à ɓɛg min yɔ̀, à fa rì ɓɛ̀yilàg ɓii, à kpaa ɓɔ lɛ: Terina, nyoo yɛ̀m yɛ̀ɛ ri lɛ̀. 
Fɔɔnnɛ à teɗtìghà ɓeŋ, à fa ɓɛ̀yilàg di à mɛ ka fa Bɛ̀ll ɓìtògsɛ̀n, nni ɓɛ̀yilàg ɓɛ nɔghà ɓeŋ ànɛ̀n ɓɛ̀sɛ̀ɛ̀ ɓɛ̀cèm. 
Yeesus à kpaa ɓɔ lɛ: Bwaɓ yɛm̀ yɛɛ ri lɛ, bwaɓ yi rìràrɛn ɗi lɛ rì Bɛ̀ll rì ɓum, yɛɛ ri ɓiì kpaŋì ɓisuu ɓum lɛɛ̀gwey. 
Ǹkalii mìni ɓi saaɗ lɛ: Màa nɔti ɓi mɛrɔ̀g mɛ vìinyɛ̀ à kpaŋ ŋwos anɛ ǹnɔtii gɛ mɔ, nyɔɔnyɔn à rìnɔ, ɓi kìlɔ̀ŋ ki Bɛ̀ll. 
Fɔɔnnɛ ɓɛ ɓaghà lɛ, ɓɛ mɛ ghàɓ tyem, ɓɛ ɓɔg min ɓi dòn ì ɓɛ̀òlivyee.
Nni Yeesus à kpaaghà ɓɛ̀yilàg ɓii lɛ: Mìniìcèm ɓì rì ɓiì kɛ̀ɓtɛɛ fiɓàg lɛ, ki ri kì kànɛn lɛ: Ǹɗì ɓiì wolì m̀ɓèŋì-jɔ̀ɔ̀, jɔ̀ɔ̀ yii yi saàtɛ̀n jaŋ̀bimiɗ. 
Wɔ̀lɛ ajɛ̀m ì rìghèmɓɛ̀n ɗyɛm̀ ǹɗì ɓiì loloogh ri mìni a Galile. 
Pyɛɛri à kpaa nyi lɛ: Nsoò ɓum ɓɛ̀cèm ɓaa kɛ̀ɓtɛɛ fìɓàg, mɛ̀ màa kɛ̀ɓtɛn ɓi. 
Fɔɔnnɛ Yeesus à kpaaghà nyi lɛ: Ǹkpaa wɔ̀ ɓi saaɗ lɛ: Ɓi ru wu gɛɛ̀nɛ wu, ù rì mɛ̀ ɓiì roòzɛɛ gɛ̀n yiraa, di ǹlem à zag à ka rɔŋ ɓi gɛ̀ɛ ɓɛɛ̀. 
Kìɓan kifog, Pyɛɛri à siìrɛ̀n ɓi jɛ̀ɛ̀ yìì ìnɛ lɛ: Nsoò kaa kpaŋi lɛ, ǹwu ɓɛɛ̀ wɔ̀ ǹɗaŋ, màa roòzɛn ɓì wɔ. Ɓɛ̀yilàg ɓɛmbog ɓɛ̀sɛ̀ɛ̀ ɓɛ̀cèm ɓɛ kpaatì girig fɔlɔɔ.
Nni ɓɛ kɛngà min ɓi jàŋ ìdɛŋ ɗii lɛ Gɛsemane, Yeesus à kpaa ɓɛ̀yilàg ɓii lɛ: Kɔ̀riina fɛ, cààmɛ̀n ki mɛ̀ɛ ǹka kìki bɔ̀ŋzɛ̀n. 
Fɔɔnnɛ à reŋìghà lɛ, rì Pyɛɛri rì Zyag rì Zyaŋ lɛ ɓɛɛ kɛǹ nyi kì foŋì, à tumɛ̀n rìwog ɗi ǹɗemi-kɛŋɛn ɗì ìris, 
Nni à kpaaghà ɓɔ lɛ: Ǹɗì rì ǹɗemi-kɛŋɛn wu wu ri lɛ, wu wey mɛ̀; nni rɔ̀ɓina foo, ɓi kɔri cem. 
Fɔɔnnɛ à kɛ̀ɛ̀dìghà asu lɛsàg, à kpì ɓi zi ri mɛ̀ɗu, à ɓɔ̀ŋzì Bɛ̀ll lɛ, i kaa rì lɛ ki kilɛ̀n lɛ kìɓeɓtàg ki cààmɛ̀n ki kɛɛ raɓsɛn nyi, 
à kpaakpààghà lɛ: Tààta wɛ̀m, ù rì rì ìtèɗ wulɛ ù kì com kìcèm; kìya lɛ ɓeŋ à rìwu ànɛ a ràɓsɛn mɛ̀; nsoò ǹkpaa fɔlɔɔ, kìya rìkɔ̀n ɗyɔɔ, àa ɗiŋkɛ̀m. 
Nni à sugtìghày jàŋ inɛ ɓɛ̀yilàg ɓɛ ɓaghà, à tanɛ̀n ɓɔ di ɓaa cuu tilò, à kpaa Pyɛɛri lɛ: Simɔn, ù lali yɛɛ lɔɔ lɛ rìkɔ̀rì ɗì lɛ u kɔri cem bimiɗ à hawò ɗyaa yaagh wɔ̀ wa? 
Kɔ̀riina cem, ɓì ki ɓɔ̀ɔɓɔŋzàg Bɛ̀ll lɛ kɛ̀ ɓi tanɛn ri mɛ̀fèèghrɛn. Ɓisuulɛ ǹghay wu mum wu ri rì ìtèɗ kìɓan kifog nyoo ì ɓa kɛ̀ɛ̀ ìtèɗ. 
Nni à kɛ̀ɛ̀dìghà tì ɓɔ fìràɓ a ɓɔ̀ŋzì Bɛ̀ll, à ɓììtì tì lɔŋ jɛ̀ɛ̀ yi à lokà kì kpaà. 
Yɛ̀ɛ à sugtìghày tì rì jɛ̀m, à tanɛ̀n tì lɔŋ ɓɛyilàg ɓi fìlo, lɛ fìlo fi rongà ɓɔ mis, ɓɛ̀ kɛɛ̀ ɓa rì com ki kpaayɛn. 
Yɛ̀ɛ à sugtìghày tì ɓi gɛ̀n i kìraa, nni à kpaaghà ɓɔ lɛ: Ɓigomìnɛ, lalinà lɛ ɓi fɔɔ̀sɛn; kì leègh, cààmɛ̀n ki ghɛɛ̀sɛɛ, ɓi ghɛn yɛ̀ɛ ɓɛ ɓiì kàɓi Man à mum rì ɓɛ̀kìì-kìɓe. 
Pɛ̀sɛɛna aɗyoo, ti kɛǹ lɛ, roànɛ a kàkaɓ mɛ à tiì.
Yeesus à kaka à tòtòg fɔlɔɔ, Zyudas ànɛ à ɓaghà kìbog ki ɓi ɓɛ̀yilàg ǹtɛ̀ɗ ɗì ɓɛɓɛɛ̀ à ghàs kì kpaŋì. A ɓaghày rì kìtuu ki ɓum ki ki yughày lɛ rì gàfàg rì ɓìgeŋ; ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna rì ɓɛ̀sɛ̀ɛ̀mɛn ɓɛ ɓi naà-Bɛ̀ll ɓɛɛ romgày ɓɔ. 
Ŋwaànɛ à kàɓkà ɓɔ Yeesus à wooghrɛ̀ngà jɛ̀ɛ̀ rì ɓɔ, lɛ ŋwaànɛ ɓì ɓiì ghɛɛ̀ di ǹlɔ̀ri, ɓì yi lɛ nnyɛɛri, ɓi ɓaǹ, ɓi kɛ̀n ɗì nyi, ɓì ɓèŋ nyì lɛ syeesyee. 
Lɔŋ yɛ̀ɛ Zyudas à kpagà, à ghàs kì tyòŋdɛɛ Yeesus a nyoo, à kpaa nyi lɛ: Raɓì! 
À lwɛ̀ɗ nyi. Ɓumɓɛ̀n ɓɛ sɛn min ɓi Yeesus, ɓɛ ɓan nyi. 
Nni kìbog ki ɓi ɓumɓɛ ɓɛ ɓaghà rì Yeesus, ki sɔnìghày gàfàg ɓi ɗyaŋ, ki ɓog ǹkìì-kìsay a ǹlàmì ɓɛ̀pìrɛɛtìrɛ̀ àgwey, ìreè wu lɛy. 
Yeesus à kpaaghà rì ɓumɓɛ̀n lɛ: Ɓì ghɛɛ mɛ̀ lɛ ǹɗì zyaàzyaa, nni ɓi yùu yì lɛ rì gàfàg rì ɓìgeŋ lɛ ɓi ɓaǹ mɛ̀? 
Mɛ̀ɛ ǹɗì lɔŋ ɓi naà-Bɛ̀ll ɓɛ̀ŋwos ɓɛ̀cèm, ǹɗèèrèsàg ɓum, kɛ̀ ɓi ki ɓan mɛ; kìɓan kifog ki kilɛɛ fɔlɔɔ lɛ, ɓìɓan ɓi ɓi ri ɓì kànɛn ɓyɛɛ roǹ. 
Nni ɓɛ̀yilàg ɓɛ̀cèm ɓɛ tuɓìghà rì mɛ̀ree, ɓɛ rinì Yeesus. 
Dɛlì ìdɛŋ ì nɔ̀ɔ̀nɔ̀ɔ̀tìghà Yeesus ǹɗyeɓɓɛn sànjà nyi rì nyi, nni ɓɛ ɓangà yɔ̀, 
ì naŋ sànjà, ì ghaàgh rì mɛ̀ree kìtòn zɛy.
Ɓumɓɛ ɓɛ ɓangà Yeesus ɓɛ kɛ̀ngà rì nyi yɛ̀ɛ nkɔ̀mɛ̀n ɓɛ̀pìrɛɛtìrɛ̀, wɔɔ nnɛ ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn, rì ɓɛ̀rèsàg-ɓìdɔ̀gsɛna ɓɛ taŋzɛ̀ngà. 
Pyɛɛri à nɔ̀ɔ̀nɔ̀ɔ̀tìghày Yeesus fìràɓ à kpaŋ ɓi ǹlɛmɓog wu nkɔ̀mɛ̀n-ɓɛ̀pìrɛɛtìrɛ̀ à kɔ̀rì ɓi nyìinyìm à ɓɛ̀kìì-ɓìsay, a wowòg ɗuu. 
Ɓɛ̀pìrɛɛtìrɛ̀ ɓɛgwey, rì ɓum ɓɛ̀cèm ɓɛ ɓi Sànèdìrɛŋ ɓɛ kaakààghà kìɓan ki lɛ ɓɛɛ wey Yeesus miì, ɓɛ kɛɛ̀ ki ghɛ̀n. 
Ɓisuulɛ ɓum lɛɛ̀gwey ɓɛ pwaapwààghà nyi ɓìɓan ɓi nyoo, wɔ̀lɛ ɓìɓan ɓiǹ ɓìcèm ɓyɛ̀ kɛɛ̀ wɔɔsɛn. 
Ɓɛ̀ro ɓɛdɛŋ ɓɛ rɛlìghà ɓɛ pwàà nyi kìɓan ɓi nyoo, ɓɛ kpaa lɛ: 
Tìi ǹwoogh di a kpaakpaa lɛ, a ɓiì wààghii naà-Bɛ̀ll ìnɛ ɓum ɓɛ togà ìnɛ, à toŋdì ìdɛŋ ɓi mɛ̀ru mɛraa mum kɛ̀ɛ foŋ càg miì. 
Nsoò ɓi ǹto wu sɔmìnà wiǹ, jɛ̀ɛ̀ yi ɓumɓɛ̀n yi ɓaghà dɛŋ dɛ̀ŋ dɛŋ. 
Nni ǹkɔ̀mɛ̀n-ɓɛ̀pìrɛɛtìrɛ̀ à pɛsɛ̀ngà aɗyoo ɓi nyìinyìm à rìghàdà, à tɔg Yeesus lɛ wɔ̀ɔ̀ kpaa la ɓi kìɓan ki ɓumɓɛ ɓɛ kpaa ki, ɓɛ raɗ rì wɔ̀? 
Wɔ̀lɛ Yeesus à mìnɛ̀ngà, kɛ̀ɛ ɓàg. Nni ǹkɔ̀mɛ̀n-ɓɛ̀pìrɛɛtìrɛ̀ à ɓììtìghà nyi kì tɔɔ̀gh lɛ wɔ̀ yɛɛ rì Kiris, ànɛ à rì Man à Bɛ̀ll ànɛ ɓɛɛ̀ ɓɔgsàg? 
Yeesus à ɓàg nyi lɛ: Ǹɗì Kiris, ɓì ki rì ɓiì ghɛɛ Man à mum di à kɔ̀kɔrii ɓi weèlem à Bɛ̀ll ànɛ àrì rì ìtèɗ wucèm, à ki yùyuiy ɓi ɓìkwìɗ ɓi aɗyòò. 
Fɔɔnnɛ ǹkɔ̀mɛ̀n-ɓɛ̀pìrɛɛtìrɛ̀ à ghàskàkà ɓìlàà ɓi à ɓaghà rì ɓyɔ ɓi nyoo, à kpaa lɛ: Tì ɓiì kaatii ti ɓɛ̀wusìnɛ̀ɗ ɓɛdɛŋ lɛ cɛ? 
Mìniìɓɔmiɗ ɓì woogh yɛ̀ɛ à fengii Bɛ̀ll, nni ɓì kpaa la? Ɓum ɓɛmbog ɓɛ̀cèm ɓɛ faghà Yeesus zɔɔ, ɓɛ kpaa lɛ, ki ghɛɛ̀sɛɛ lɛ ɓɛɛ wey nyi. 
Ɓɛ̀ro ɓɛdɛŋ ɓɛ tumɛ̀ngà nyi rìtuutùù ɗi tityɛɛ̀, ɓɛ kikì lɛ, i ɓɛ lɔɔgh nyi kìlàà ɓi mis, ɓɛ ɓoòɓòkì nyi ɓìkam di ɓɛɛ tɔtɔg nyi lɛ: Rèmi ŋwaànɛ à ɓoogh wɔ̀. Ɓi ɗi lɛ ɓɛɛ ghaɓ nyi, ɓɛ̀kìì-ɓìsay ɓɛ togsìghà nyi rì tyɛn ti mɛɓɛn.
Yɛ̀ɛ pyɛɛri à ɓaghà ǹkɔ̀kɔriyɛn ɓi kìtòn ki ǹlɛmɓog, nni giɓ adɛŋ ànɛ ɓi ɓɛ̀yiɓ ɓɛ ɓɛ ɓaghà ɓɛ̀kìì-ɓìsay ɓɛ ǹkɔ̀mɛ̀n-ɓɛ̀pìrɛɛtìrɛ̀ à yughày, 
à ghɛn Pyɛɛri di a wowog ɗuu, à fiɓì nyi lɛ fyɛɛyi à kpaa nyi lɛ: Wɔ̀ girig, wɔ̀ɔ ǹɗì ɓi nɗaŋ wu Yeesus ànɛ a Naazarɛt. 
Nni Pyɛɛri à roòzɛ̀ngà kìɓan kiǹ à kpaa lɛ: Ǹ-yisɛɛ ɓi ri kìɓan yɛ̀ɛ kiǹ, kɛ̀ɛ ǹki wog com ki u kɔ̀nkɔn lɛ u kpaà. Ajɛ̀m ìnɛn Pyɛɛri à pɛ̀sɛ̀ngà foo, à kɛ̀n ɓi jàŋ inɛ ì ɓaghà ɓi rìɗigì ɗi ɓi ǹlɛmɓog. 
Nni giɓ nyimiɗ anɛ̀n à ɓoɓtìghà mis ɓi nyi, à tumɛ̀n rìkpaa ɗi ɓumɓɛ ɓɛ ɓaghà wɔɔ lɛ: Ŋwaànɛnii à rì kìbog ki ɓi nɗaŋ wu ɓumɓɛ̀n. 
Pyɛɛri à roodì tì; yɛ̀ɛ maa cààmɛ̀n à mɛɛ ghaàgh, ɓumɓɛ ɓɛ ɓaghà wɔɔ ɓɛ kpaatì Pyɛɛri lɛ: Ki ri lɔŋ saaɗ lɛ wɔ̀ girig ù rì ŋwaànɛ ɓi ǹɗaŋ wu ɓumɓɛ̀n, ɓisuulɛ, ù rì ŋwaànɛ a Galile. 
Fɔɔnnɛ Pyɛɛri à tumɛ̀ngà rìkànàg ɗi bɛ̀ɗ, di a kpaakpaa lɛ: Bɛ̀ll à rì mɛ̀ wusìnɛ̀ɗ lɛ ǹ-yii ɓì ŋwaànɛ ɓi kpaakpaa anɛ̀n. 
Ɓi cààmɛ̀n kɔm̀ kiǹ, ǹlem à ghàs kì rɔŋì ɓi gɛ̀n i kìɓɛ̀ɛ̀; Pyɛɛri à yitì min jɛ̀ɛ̀ ìnɛ Yeesus à kpaaghà nyi lɛ: Ù rì mɛ̀ ɓiì roòzɛɛ gɛ̀n yìraa di ǹlem à ka rɔŋ ɓi gɛ̀n yiɓɛɛ̀. Fɔɔnnɛ à tumɛ̀ngà ǹkɛɛ̀gh.
Rì sariwa lɛ ɓuɓ, ɓɛ̀pìrɛɛtìrɛ̀ ɓɛgwey ɓɛ taŋzɛ̀ngà rìghàdà rì ɓɛ̀sɛ̀ɛ̀mɛn, rì ɓɛ̀rèsàg-ɓìdɔ̀gsɛna, rì ɓum ɓɛ̀cèm ɓɛ ɓi Sànèdìrɛŋ, lɛ ɓɛɛ teɗ ǹɗɛli. Fɔɔnnɛ ɓɛ kagà Yeesus bɛn, ɓɛ kɛǹ ɗì nyi, ɓɛ fa rì Pilat. 
Nni Pilat à tɔkà nyi lɛ: Ù rì nya rìfòm ɗi Ɓɛ̀yudɛ̀n? Yeesus à ɓàg nyi lɛ: Wàa kpaa. 
Ɓɛ̀pìrɛɛtìrɛ̀ ɓɛgwey ɓɛ kpaaghà ǹkuni ɓiɓan di ɓɛɛ̀ ràraɗ ɗi nyi. 
Nni Pilat à tɔgtìghà nyi lɛ: Ù ɓàagh ɓi gɛ ɓìɓan anɛ ɓumɓɛ ɓɛ kpaa ànɛ, ɓɛ raɗ rì wɔ̀? 
Nni Yeesus à mìnɛ̀ngà, ki yeesì Pilat.
Ɓi tìcàɓ tì Paskà tìcèm, Pilat àa ǹti à càɗkì kìmbuŋ kìfog, ki ɓum ɓɛ tɔɔgh lɛ a caɗ. 
Fɔɔnnɛ ŋwaàdɛŋ lɛ Ɓaraɓas, à ɓaghà ɓi naà-zày, nɗaŋ rì ɓum ɓɛdɛŋ lɛ ɓɛ wolà mum di ɓɛ ɓigtii wɛ̀y ri kìlàmì. 
Nni kìtuu ki ɓum ki pɛsɛ̀ngà, kì ɓɔg yɛ̀ɛ Pilat ɓɛ tɔg nyi lɛ: Kìya ɓìsi kìɓan ki ù ti ù kìlàg ɓisu wis bèg yìcèm. 
Pilat à tɔg ɓɔ lɛ: Ɓi kɔ̀nkɔn lɛ ǹcàɗ mìni rìfòm ɗi Ɓɛ̀yudɛ̀n? 
Pilat à tɔkà fɔlɔɔ lɛ à yighà lɛ ɓɛ̀pìrɛɛtìrɛ̀ ɓɛgwey ɓɛ sɔmɛ̀ngà Yeesus ɓi ǹɗemi-yàaka aɗyòò. 
Wɔ̀lɛ ɓɛ̀pìrɛɛtìrɛ̀ ɓɛgwey ɓɛ toosìghà gɛ mum ànɛ̀n lɛ ɓɛɛ tɔg Pilat lɛ, Ɓaraɓas nnɛ a caɗ. 
Nni Pilat à tòòghrɛ̀ngà tì, à tɔg ɓɔ lɛ: Ɓi kɔ̀nkɔn lɛ ǹghay la ri roànɛ ɓì ti ɓì regàg lɛ rìfòm ɗi Ɓɛ̀yudɛ̀n? 
Ɓɔɔ̀cèm ɓɛ ɓiìtì jɛ̀ɛ̀ aɗyoo lɛ: Kpana nyi ɓi kɔrɔs. 
Pilat à tɔg ɓɔ lɛ: Cɛ à kìi? Ɓɛ teŋzì tì jɛ̀ɛ̀, ɓɛ kpaa lɛ: Kpana nyi ɓi kɔrɔs. 
Yɛ̀ɛ Pilat à kɔ̀ngà lɛ à puɓsi ɓɔ ǹɗem, fɔɔnnɛ à càɗkà Ɓaraɓas. A reɓsì lɛ ɓɛɛ ɓog Yeesus ɓi kìtòn, à fa min ɓɔ nyi, lɛ ɓɛɛ kɛǹ nyi kì kpanì ɓi kɔrɔs.
Ɓɛ̀sujàà ɓɛ tekà Yeesus, ɓɛ kɛǹ ɗì nyi ɓi kìkpanà ki ɓɛyɔ̀m ki ɓi naa ì gɔmìnà. Ɓɛ reŋɗɛ̀n yì ǹɗaŋ wu ɓɛsujàà wùcèm. 
Ɓɛ waasì Yeesus ɓìlàà ɓi ɓàŋ lɛ pɔɔŋ, ɓɛ saàgh nyi tàm à ɓìlɔ̀ɔ̀ ànɛ ɓɛ togà ɓi ǹto. 
Ɓɛ tumɛ̀n min nyi rìkpɔŋkpɔ̀ŋ ɗi ɓɛɛ̀ kpaakpaa lɛ: Tì tògsii wɔ̀ rìfòm ɗi Ɓɛ̀yudɛ̀n. 
Ɓɛ ɓoòɓòkì nyi kìsyòŋ ɓì ǹto, ɓɛ tuùtùùghì nyi tìtyɛɛ̀, ɓɛ ki ɓaɓag nyi mɛ̀ɗu asu yɛ̀ɛ ɓɛɛ̀ kali lɛ ɓɛɛ̀ ɓɔɔɓɔ̀gsì nyi. 
Yɛ̀ɛ ɓɛ ɓaghà di ɓɛ mɛ fengi nyi fɔlɔɔ, nni ɓɛ pisìghà nyi kìlàà ki ɓàŋ ki ɓɛ waasìghà nyi, ɓɛ pɛɛ̀zì nyi kì waasii ɓilàà ɓii, ɓɛ kɛǹ min ɗi nyi lɛ ɓɛɛ kpaǹ ɓi kɔrɔs.
Ŋwaàdɛŋ ànɛ ɓi kìlɔ̀ŋ ki lɛ Sirɛn ɗii lɛ Simɔn à ghaghàghìyà wɔɔ, di à rìì a dɛm, àncèm à ɓaghà seŋi Alɛgsaŋdirɛ ɓɛɛ̀ Rufus. Ɓɛ̀sujàà ɓɛ kagà nyi lɛ a tɛg kɔrɔs à Yeesus. 
Nni ɓɛ kɛngà rì Yeesus ɓi kòdò ànɛ lɛ Gɔlgɔta, yɛɛ lɔɔ lɛ, jàŋ i kìtɛtɛg ki ǹto. 
Ɓɛ mɛɛ̀ kìghà lɛ ɓɛɛ nɔsi nyi mɛ̀rɔ̀g mɛ mɛ ɓaghà mɛ ɓiŋɛn ri com kidɛŋ lɛ miìr, wɔ̀lɛ à nɔghà ɓi. 
Fɔɔnnɛ ɓɛ kpangà min nyi ɓi kɔrɔs ɓɛ kaɓɓɛ̀n ɓìlàà ɓii di ɓɛ mɛ pìg ntɔ̀ŋ lɛ ɓɛɛ yi kìlàà ki mum ǹcèm à ghɛ̀ɛ̀sɛɛ kì terì. 
Ɓɛ kpangà nyi ɓi kɔrɔs ɓi mɛ̀kɛ̀ɛ̀ taànìn à sariwa. 
Com ki ɓɛ kangà lɛ ɓɛɛ resi ǹto wu kiɓan wu ɓɛ woli nyi miì ki ɓaghà lɛ: À rì rìfòm ɗi Ɓɛ̀yudɛ̀n. 
Ɓɛ kpangà nyi ǹɗaŋ ri ɓɛ̀zyaàzyaa ɓɛɓɛɛ̀ lɛ, roànɛ nyi ɓi weèlem, roànɛ nyi ɓi kìmɛŋ. [ 
Ki kilɛ̀ngà fɔlɔɔ lɛ kɛɛ ɓa lɔŋ yɛ̀ɛ ki ri kì kànɛn lɛ, ɓɛ fogà nyi ɓi bàlì ì ɓɛ̀zyaàzyaa.] 
Ɓɛ̀ghaàgh-bee ɓɛ sɛɛ̀sɛ̀mgìghà nyi di ɓɛɛ̀ ghegheri ri mɛ̀to, ɓɛ kpaakpàà lɛ: Di ǹghɛɛ fè! wàànɛ u kalag lɛ, ù rì lɛ ù waà naà-Bɛ̀ll, ù ki pɛ̀ɛ̀zi yɔ̀ kìtoŋì ɓi mɛ̀ru mɛraa, 
ghɛɓsi min wɛ̀ɛmiɗ, u sɛǹ yì ɓi kɔrɔs ànɛ̀n! 
Ɓɛ̀pìrɛɛtìrɛ̀ ɓɛgwey girig rì ɓɛ̀rèsàg-ɓìdɔ̀gsɛna ɓɛ wɔwɔ̀là nyi wɔɔ ɓɔ rì ɓɔ, ɓɛ kpaakpàà lɛ: Àa ǹghɛɛghɛ̀ɓsì ɓum ɓɛdɛŋ, wɔ̀lɛ kɛ̀ɛ ɓa rì bee inɛ lɛ a ghɛɓsi nyimiɗ. 
Kiris ànɛ àrì rìfòm ɗi Isirayɛl a sɛǹ yì ɓi kɔrɔs ɓigomìnɛ, ti ghɛǹ di ti gherɛn nyi. Ɓumɓɛ ɓɛ kpangà nɗaŋ ri Yeesus, ɓɛ sɛɛ̀sɛ̀mgìghà girig nyi.
Birìm ì kìghà zi bimiɗ, à tumɛ̀n toroɓ, à kpaŋ mɛ̀kɛ̀ɛ̀ mɛraa. 
Yɛ̀ɛ mɛ̀kɛ̀ɛ̀ mɛraa à kpagà, nni Yeesus à nyàmgà jɛ̀ɛ̀ aɗyoo lɛ: Elɔy, Elɔy, Lama saɓagtani, yɛɛ lɔɔ lɛ, Bɛ̀ll wɛ̀m Bɛ̀ll wɛ̀m, ù rinii ɓà mɛ lɛ cɛ? 
Ɓum ɓɛdɛŋ ɓɛ ɓɛ ɓaghà wɔɔ, ɓɛ wokà com ki Yeesus à kpaghà ɓɛ kpaa lɛ: Ɓì ghɛɛ yɛ̀ɛ a rereŋi Eli? 
Nni kìbog ki ɓi ɓɔ ki kɛngà rì mɛ̀ree, kì nɔg dɛ̀ɓ ɓi ɓìkpaakpam ɓi mɛrɔ̀g, ki ɓam̀ dɛ̀ɓ ìnɛ̀n ɓi kìsyòŋ ki nam̀ Yeesus lɛ a nɔ, di kɛɛ̀ kpaakpaa lɛ: Càrina ti ghɛǹ ǹkoò Eli à ɓiì yùu lɛ a kɔsi nyi ɓi kɔrɔs. 
Yeesus à nyàmgà jɛ̀ɛ̀ aɗyoo, à maasì. 
Fɔɔnnɛ coo kilàà ki ki ɓaghà ɓi naà-Bɛ̀ll ki lanìghà ɓìlànà ɓiɓɛɛ̀, à tumɛ̀n yì aɗyoo à kpaŋ azi. 
Yɛ̀ɛ ǹkɔ̀mɛ̀n-ɓɛ̀sujàà ànɛ a ɓaghà ǹɗɛrɛliyɛn a pɛ̀ɛ̀zìì mis ɗì Yeesus à ghɛngà di Yeesus à mɛ maasi fɔlɔɔ, nni à kpaaghà lɛ: Ŋwaànɛ àa nɗì lɔŋ Man à Bɛ̀ll a tààkaà. 
Ɓɛ̀yiɓ ɓɛdɛŋ ɓɛ ɓaghà girig wɔɔ, ɓɛ seesèè yì fìràɓ. Ɓɛ ɓaghà lɛ: Rì Marii Madelɛn, rì Marii à jɛɛ Zyag à ŋwɔɓti ɓɛɛ Zyoozɛ, rì Salome. 
Ɓɛ̀yiɓ ɓɛǹ ɓɛɛ nɔɔnɔ̀ɔ̀tìghà Yeesus ɓɛ kikì nyi tìtom cààmɛ̀n ki à ɓaghà a Galile rì kìtuu ki ɓɛ̀yiɓ kim̀bog ki ki ɓɔ̀kày rì nyi a Yorisalɛm.
Yɛ̀ɛ cɛŋkò ki ɓaghà ɗi ki ti, ki ki ɓa lɛ, ŋwos anɛ̀n innɛ ɓɛ ghɛɛsɛ̀ngà kì pègsɛɛ ticàɓ, yɛɛ lɔɔ lɛ di Saɓàt à rì yɛ̀ɛ rìduri, 
Yoosɛɓ, ŋwaànɛ a Arimate à yùghày; à ɓaghà kìtèetèɗ ki mum ki ɓi Sànèdìrɛŋ; nyimiɗ a ɓoŋɓòŋgà girig kìlɔ̀ŋ ki Bɛ̀ll; à ghɛɛsìghà lɛ a kɛǹ yɛ̀ɛ Pilat, à lɔǹ nyi kìloŋ ki Yeesus. 
Pilat à kuuràkà yɛ̀ɛ à wokà lɛ Yeesus à mɛ wu, fɔɔnnɛ à reŋìghà ǹkɔ̀mɛ̀n-ɓɛ̀sujàà, à tɔg nyi ǹkòo cààmɛ̀n ki ɓaghà di ki mɛ ghaàgh lɛɛ̀gwey yɛ̀ɛ à maasìghà. 
Yɛ̀ɛ ǹkɔ̀mɛ̀n-ɓɛ̀sujàà à kpaaghà nyi lɛ Yeesus àa wii, fɔɔnnɛ à kpaaghà lɛ Yoosɛɓ a teɗ kìloŋ kii. 
Yoosɛɓ à làkày aloyà, à kɔ̀sìì kìloŋ ki Yeesus ɓi kɔrɔs, à lɔg kɔ rì aloyà ànɛ̀n, à nɔ̀ŋzì kɔ ɓi zɔ̀ŋ ìdɛŋ ìnɛ ì ɓaghà ǹsoɓɛn ɓi gɔ̀g. Fɔɔnnɛ à ɓiŋzìghà min gɔ̀g ìdɛŋ ɓi ŋwɔm wu zɔ̀ŋ. 
Marii Madelɛn, rì Marii à jɛɛ Zyag, ɓɛ seesèèghà jàŋ ìnɛ ɓɛ ɓomgà nyi.
Yɛ̀ɛ Saɓàt à ghaghìghà, Marii Madelɛn rì Marii à jɛɛ Zyag rì Salome ɓɛ lakà tìrààre lɛ ɓɛɛ kɛǹ kì siŋii kìloŋ ki Yeesus. 
Ŋwosì sɔnɗì sariwa, ɓɛ kɛngà a zɔ̀ŋ di ŋwos a ti ɓiì kpaŋìì. 
Ɓɛ tɔɔ̀ghtɔ̀ɔ̀ghrɛ̀n lɛ: Ghɛn yɛɛ ri ɓà ɓisi ɓiì ɓiŋzii gɔ̀g ìnɛ ì rì ɓi ŋwɔm wu zɔ̀ŋ? 
Yɛ̀ɛ ɓɛ mɛɛ̀ pìkà mis, ɓɛ ghɛn lɛ coo gɔ̀g ìncèm ì ti m̀ɓiŋziyɛn ɓi ŋwɔŋì. 
Fɔɔnnɛ ɓɛ ɗiŋìghà ɓi zɔ̀ŋ, ɓɛ ghɛn dɛlì ì mum ǹkɔ̀kɔriyɛn ɓi ɓɛg à weèlem, rì rìga à mpuɓ, ìris wu ɓan ɓɔ. 
Ŋwaànɛ̀n à kpaa ɓɔ lɛ: Kɛ̀ ɓi risi; ɓi kaakaa Yeesus ànɛ a Naazarɛt ànɛ ɓɛ ǹkpani ɓi kɔrɔs; àa ghèmɓɛɛ, à yiìdi fɛ; fɛfɛ̀ nnɛ ɓɛ ǹnɔ̀ŋzii kìloŋ kii. 
Kɛ̀ɛna, ɓi kpaà ɓɛ̀yilàg ɓii rì Pyɛɛri lɛ à loloogh rì mìni a Galile, wɔɔ nnɛ ɓì rì nyi ɓiì ghɛɛ̀, lɔŋ yɛ̀ɛ à kpaaghà mìni. 
Fɔɔnnɛ ɓɛ kpagày ɓi zɔ̀ŋ, ɓɛ ghaàgh rì mɛ̀ree di ɓɛɛ nìighniŋdɛ̀n, ɗyomzɛ̀n ɗi ɗim ɓɔ, wɔ̀lɛ ɓɛ kpaaghà ɓi ŋwaàdɛŋ kìɓan kiǹ lɛ, ìris wu ceeghà ɓɔ.
Yɛ̀ɛ Yeesus à ghèmɓɛ̀ngà ŋwosì sɔnɗì sariwa, à lokà kì rèsɛɛ Marii Madelɛn. Marii ànɛ̀n nnɛ Yeesus à pisìghà ɓìɓeɓtàg ɓi mɛghay taàɓɛ̀ɛ̀ ɓi nyoo. 
Fɔɔnnɛ à kɛ̀ngà ki kpaà ɓɔlɛ ànɛ̀n a ɓumɓɛ ɓɛ kɛɛ̀kɛ̀ɛ̀ghà rì Yeesus. Ɓumɓɛ̀n ɓɛ ɓaghà rì ǹɗemi-kɛŋɛ̀n, ɓɛ ki rènɗen. 
Yɛ̀ɛ ɓɛ wokà di a kpaakpaa lɛ Yeesus à rì cem, nyaa ki ghɛɛ ànɛ̀n, ɓɛ gherɛ̀ngà ɓi rikpaa ɗii. 
Ajɛ̀m ìnɛn à rèsɛ̀ngà ɓɛ̀yilàg ɓii ɓɛdɛŋ ɓɛɓɛɛ̀ ɓi rìɓa ɗidɛŋ, di ɓɛɛ kɛ̀nkɛn ɓi jɛ̀m ì kìlɔ̀ŋ. 
Ɓɛ̀roɓɛ̀n ɓɛ sugtìghày girig kì kpaà ɓɛ̀geni ɓaa ɓɛmbog, wɔ̀lɛ ɓɛ̀ kɛɛ̀ gherɛn lɔŋ. 
Fɔɔnnɛ à siitɛ̀ngà tì kì resɛɛ ɓɛyilàg ɓii ǹtɛ̀ɗ rì bog di ɓɛɛ̀ ɗiɗi ɓiɗilàg, à fwààdɛ̀n ɓɔ ɓisuulɛ ɓɛ ɓaghà rì nywey ɓɛ ki ɓa mɛrem mɛ̀tèɗkakɛn, lɛ ɓɛ gherɛ̀ngà ɓi com ki ɓumɓɛ ɓɛ ghɛngà nyi di à mɛ ghèmɓɛ̀n ɓɛ kpaaghà ɓɔ. 
Fɔɔnnɛ à kpaaghà ɓɔ lɛ: Kɛ̀ɛna zi bimiɗ, ɓi kpaa ɓum ɓɛ̀cèm Syeesyee à Ɓɔlɛ. 
Ŋwaànɛ à rì ɓiì gherɛɛ, à ki ɓaɓtɛn nnyɛɛ ri ɓiì ghɛɛ̀ cɛɓ; wɔ̀lɛ ŋwaànɛ à gherɛɛ ɓi à ɓiì terì bɛ̀lɛn. 
Dàm yi ɓiɓan yi ɓumɓɛ ɓɛ gherɛɛ ɓɛ ɓiì kìkii, yi ri lɛ: Ɓɛ ri ɓiì nànaɓi ɓiɓeɓtàg ɓi mɛghay rì ɗii ɗyɛ̀m, ɓɛ ki tòtog ɓìkènekènè ɓi ɓitòkì. 
Ɓɛ ɓiì ɓanì nyoo rì ɓyàg, ɓɛ ki nɔ nsoò ìrɔ̀g, com kɛ̀ kɛɛ̀ kì ɓɔ; ɓɛ ri ɓiì saghii ɓɛroroɓ ɓyàg ɓi nyoo, ɓɛ̀roroɓ ɓɛ wɔngì. 
Yɛ̀ɛ Kan à tòkàkà fɔlɔɔ ri ɓɔ, nni à ɓɔkà aɗyoo, à kɔ̀rì ɓi weèlem à Bɛ̀ll. 
Fɔɔnnɛ ɓɛ̀yilàg ɓɛ kɛngà kì kakalii Syeesyee à Ɓɔlɛ jàŋbimiɗ. Kan Yeesus à ɓaghà rì ɓɔ ɓi kìsay kiǹ, à ki sìisiìràg Syeesyee à Ɓɔlɛ ànɛ ɓɛ kpaakpààghà rì dàm yi ɓiɓan yi ɓɛ kikìghà.
Wɔ̀ Tyoofil, ɓum lɛɛ̀gwey ɓɛ tumɛ̀ngà rìkàn ɗi ɓiban ɓi ɓi kilɛ̀ngà ɓi nyìinyìm wìs, 
ɓɛ ki kangà ɓyɔ lɔŋ yɛ̀ɛ ɓɛ̀wusìnɛ̀ɗ ɓɛ ɓɛ ghɛngà ɓìɓan ɓiǹ, à tumɛ̀n à rìtumɛ̀n, ɓɛ kpaaghà; ɓɛ̀wusìnɛ̀ɗ ɓɛǹ, ɓɛɛ ti ɓɛ̀ghagsì jɛ̀ɛ̀ ì Bɛ̀ll. 
Mɛ̀ mɛ̀ɛ ǹtimi ɓìɓan ɓiǹ ɓìcèm lɔŋ yɛ̀ɛ ki ghɛɛ̀sɛɛ, à tumɛ̀n a rìtumɛ̀n ɗi ɓyɔ, nni mɛ̀ɛ nghɛɛ kìrɔɔ lɛ nkonag ɓyɔ kì wòŋzaagh, ǹki kàn yi wɔ̀ ɓyɔ lɛ tɛntɛ̀ɛ̀n, wɔ̀ gìn i mum ìnɛ lɛ Tyoofil, 
lɛ di fɔlɔɔ nnɛ u yi saaɗ ànɛ ɓi mɛ̀rèsàg mɛ ù tekà.
Ɓi cààmɛ̀n ki Eroodɛ à ɓaghà rìfòm ɗi a Zyude, pìrɛɛtìrɛ̀ àdɛŋ à ɓaghà ŋwaànɛ ɓi ǹɗaŋ wu ɓɛpìrɛɛtìrɛ̀ wu Aɓya, ɗii lɛ Zakarii; gil a ɓaghà ɗii lɛ Eliisaɓɛt; à ki ɓa ɓi boo ì ɓum ì Arɔn. 
Kìɓɛ̀ɛ̀ ki ɓum kiǹ ki ɓaghà lɛ saaɗ ɓi mis mɛ Bɛ̀ll, lɛ ɓɛ ɓeŋɓèŋgà ɓìɗɔ̀gsɛna ɓi Kan, rì mɛ̀siŋdɛn mii mɛcèm, ɓɛ̀ kɛɛ̀ cɔɓtɛn. 
Kìɓan kifog ɓɛ ɓaghà kɛ̀ɛ̀ man, lɛ Eliisaɓɛt à ɓaghà nɔ̀nɔg, fɔɔnnɛ ɓɔɔ̀cèm ɓɛ ɓaghà di ɓɛ ti ɓɛ̀sɛ̀ɛ̀mɛn. 
Nni yɛ̀ɛ Zakarii à ɓaghà ɓiì kìkii kisay kii ɓi mis mɛ Bɛ̀ll, lɛ caàmàn ki lɛ, ɓumɓɛ ɓi ǹɗaŋ wii ɓɛɛ ki kìsay kɛɛ ɓaghà, 
fɔɔnnɛ ɓɛ pikà ǹtɔ̀ŋ fɛlɛ yɛ̀ɛ kisyɔ̀ɔ̀ ki ɓi kìsay ki ɓɛpìrɛɛtìrɛ̀ ki ɓaghà, ki ghɛnɛ̀n lɛ nnyɛɛ ghɛɛ̀sɛɛ kì ɗiŋii ɓi naà-Bɛ̀ll lɛ a ɓɔgsi nyi rì fìru. 
Gwìy ì ɓɛ̀gherɛ̀n bimiɗ ì ɓaghà ɓiì kìkii bɔ̀ŋzɛ̀n ɓi dan, ɓi caàmàn ki ɓɛ m̀ɓɔsaagh Bɛ̀ll miì rì fìru fi tɔ̀nɛn. 
Fɔɔnnɛ ŋwaà-fìtom à Kan à rèsɛ̀ngà Zakarii, à rɛlì ɓi weèlem à jàŋ inɛ ɓɛ ǹtɔ̀ngì fìru miì. 
Yɛ̀ɛ Zakarii à ghɛngà nyi, à ɓuùsɛ̀n, iris wu ɓan nyi. 
Kìɓan kifog ŋwaà-fìtom a kpaa nyi lɛ: Zakarii, kɔ̀ɔ risi, ɓisuulɛ Bɛ̀ll àa ǹwoogh bɔ̀ŋzɛ̀n yɔ̀ɔ̀, Eliisaɓɛt à giɓ wɔɔ̀ à ɓiì yalì wɔ̀ man à baŋì, ù ròò nyi ɗii lɛ Zyaŋ. 
Man ànɛ̀n à rì ɓiì ɓaa com ki, kɛɛ puɓsi wɔ̀ ǹɗem, ki ki fa wɔ̀ coo kìnyàà, ɓum lɛɛ̀gwey ɓɛ ɓiì woògh girig kìrɔɔ ɓi rìyalɛ̀n ɗii. 
Ɓisuulɛ à ɓiì ɓaà coo mum ɓi mis mɛ Kan, àa nɔ ɓi mɛrɔ̀g, kɛ̀ɛ̀ kì nɔ nsoò com kidɛŋ ki ki ri lɛ ki ŋwaŋzì mum. À ɓiì ɓaà ǹɗonɛn ri Kìtɛntɛ̀ɛ̀n ki Nghay, à tumɛ̀n ɓi ɗùm ɗi jɛɛ. 
A ɓiì kìi lɛ, ɓɔn ɓɛ Isirayɛl lɛɛ̀gwey ɓɛɛ sugtiì yɛ̀ɛ Kan Bɛ̀ll wàà. 
À ɓiì loògh kisyòŋi Bɛ̀ll bee à ɓa lɛ rì nghay, rì ìtèɗ wu Eli, lɛ a ki lɛ, ɓɛ̀seŋi ɓɛɛ woòghrɛn tì rì ɓɔn ɓaa, ɓɛ̀roɓɛ ɓɛ ri rì ǹtogwey ɓɛ ɓa tì rì ɗyomzɛ̀n ɗi ɓum ɓɛsaaɗ, à ki pègsɛn Kan kìlɔ̀ŋ ki ki ri kìɓùŋɛn lɛ kɛɛ ghaɓ nyi. 
Nni Zakarii à kpaaghà ŋwaà-fìtom lɛ: Lannɛ mɛ̀ ǹɗì ɓiì yiì lɛ kìɓan kiǹ ki ri saaɗ? Ghɛna lɛ, mɛ̀ ǹti kìtùg ki mum, giɓ wɛm̀ girig kìtùg. 
Nni ŋwaà-fìtom a ɓakà nyi lɛ: Mɛ̀ yɛ̀ɛ ri Gabiriyɛl, ǹti ndɛlàg Bɛ̀ll asu; fɔɔnnɛ àa romiì mɛ̀ lɛ, ǹtoòghrɛn ɓɛɛ wɔ̀, ǹki kpaa wɔ syeesyee à ɓɔlɛ ànɛ. 
Nni yɛ̀ɛ ù ghèrɛɛ ɓì jɛ̀ɛ̀ yɛ̀m ìnɛ, ì rì ɓìì ronì ɓi cààmɛ̀n ki yɔ̀, kìɓan kiǹ kɛɛ̀ki ù ɓiì rɔ̀ɓi mùm-mùm, kɛ̀ɛ̀ bee inɛ u toòghrɛn à kpaŋ ŋwos anɛ ɓìɓan ɓiǹ ɓi ɓiì kìlɛɛ.
Ɓi cààmɛ̀n kiǹ kìlɔ̀ŋ ki ɓoŋɓoŋgà Zakarii ɓi ɗyɔ̀m, ki yeesì ɓɔ ɓisuucɛ nnɛ à finɛ̀ngày fɔlɔɔ ɓi naà-Bɛ̀ll. 
Yɛ̀ɛ à kpagày, bee inɛ lɛ a kpaa ɓɔ com yɛ̀ kɛɛ̀ ɓa, fɔɔnnɛ ɓɛ yighà min lɛ, àa ghɛɛ kìɓan kidɛŋ ki koŋnyòò ɓi naà-Bɛ̀ll. À fèfèkà ɓɔ ɓìɓan ri ɓyàɓ ǹfèfèghɛn à rɔ̀ɓ lɔŋ mùm-mùm.
Yɛ̀ɛ mɛ̀ru mii mɛ kìsay mɛ lekà, à sug a mɛɛ mii. 
Yɛ̀ɛ ɓɔɔ mɛru ɓɛ ghaghìghà nnɛ Eliisaɓɛt à gil a tekà ɗyem, à kɔ̀rì naa rì naa ɓɛ̀ŋwii ɓɛtaǹ; 
à kpaakpaaghà lɛ: Geesɛ̀n yɛɛ̀nɛ Kan à kìi mɛ̀ lɛ, yɛ̀ɛ àa nghɛɛ mɛ̀ nyìighnyìg, à pisì kìɓan ki ki ǹɗì mɛ̀ rì ǹtoòrìɗ ɓi nyìinyìm à ɓum.
Ɓi ŋwii à kìtaàfog, Bɛ̀ll à romgà ŋwaà-fìtom Gabiriyɛl ɓi bàn ìdɛŋ ìnɛ a Galile ɗii lɛ Naazarɛt, 
yɛ̀ɛ gɔ̀n ì giɓ ìnɛ ì ɓaghà kɛ̀ɛ̀ kìyiì ɓɛ̀baŋì, ì ki ɓa ri ǹkàg wu riwɛy rì mum ɗii lɛ Yoosɛɓ ànɛ à ɓaghà ɓi boo ì mum ì Davit. Gɔ̀n ìncèm ì ɓaghà ɗii lɛ Marii. 
Nni ŋwaà-fìtom à ɗiŋighà à lɔ̀ŋkii à kpaa nyi lɛ: Ǹtògsii wɔ̀, Bɛ̀ll àa ǹkìi wɔ̀ geesɛ̀n; Kan à rì ǹɗaŋ ri wɔ̀. 
Jɛ̀ɛ̀ inɛn ì ɓuusìghà Marii tìɓòmis, fɔɔnnɛ à tɔɔghrɛ̀ngà rì ǹɗem lɛ: Rìkuu ɗi ɓìtògsɛ̀n ɗi ɗi resii ɓa cɛ? 
Ŋwaàfìtom a kpaa nyi lɛ: Marii, kɔ̀ɔ risi, lɛ Bɛ̀ll à mɛ rèsi wɔ geesɛ̀n. 
Ghɛna, ù ɓiì terì ɗyem, ù yay man à baŋì, ù ròò nyi ɗii lɛ Yeesus. 
A ɓiì ɓaà kìtèetèɗ ki mum, ɓɛ regì nyi lɛ Man à Bɛ̀ll ànɛ à teŋmɛɛ kɛ̀ɛ̀ vèg. Fɔɔnnɛ Kan Bɛ̀ll à rì nyi ɓiì faà ìkɔ̀ɔ̀ wu rìlàmì wu Davit à seŋì à ǹsɛ̀ɛ̀. 
À ɓiì làmii naa ì ɓum ì Yakɔɓ fìɗyàɓ fikɔ̀ɔ̀, rìlàmì ɗii ɗi finɛ̀n kɛ̀ɛ̀ sugtag. 
Nni Marii à tɔkà ŋwaà-fìtom lɛ: Kìɓan kiǹ ki ri ɓiì kìlɛɛ ɓi bee ìbe yɛ̀ɛ mɛ̀ ǹka yi ɓi ɓɛbaŋì? 
Ŋwaàfìtom a pɛ̀ɛ̀zì nyi lɛ: Kìtɛntɛ̀ɛ̀n ki Nghay ki rì ɓiì yùu a lɔ̀ŋkɔɔ, fɔlɔɔ nnɛ ìteɗ wu Bɛ̀ll ànɛ à teŋmɛɛ kɛ̀ɛ̀ vèg wu rì wɔ̀ ɓiì ɓyɔɔ. Fɔlɔɔ nnɛ ɓɛ ri regi kìtɛntɛ̀ɛ̀n ki Man ki ù ɓiì yalì lɛ: Man à Bɛ̀ll. 
Eliisaɓɛt à gaa àmbog àa ǹteri ɗyem di à mɛrùn. Nyi ànɛ ɓɛ roòghà ɗii lɛ nɔ̀nɔg à giɓ, à ti rì ɗyem ɗi ɓɛ̀ŋwii taàfog; 
lɛ kìɓan ki ki yag Bɛ̀ll rìkì ki yin. 
Nni Marii à kpaaghà lɛ: Mɛ̀ ǹɗì ǹkìì-kìsay a Kan, kɛɛ kilɛn lɔŋ yɛ̀ɛ wàa kpaà, nni ŋwaà-fìtom a pɛ̀sɛ̀ngà, à ghaàgh.
Ɓi cààmɛ̀n kɔm̀ kiǹ, Marii à pɛ̀sɛ̀ngà à kɛ̀n lɛ fyɛ̀ɗ ɓi bàn ìdɛŋ ìnɛ a Zyuda ìnɛ ì ɓaghà ɓi dòn. 
À ɗiŋìghà ɓi naa ì Zakarii, à tògsì Eliisaɓɛt. 
Lɔŋ yɛ̀ɛ Eliisaɓɛt à wokà ɓìtògsɛ̀n ɓi Marii, man à nyɛ̀ŋɗɛ̀n nyi ɓi ɗùm; Eliisaɓɛt à ɓa ǹɗonɛn ri Kìtɛntɛ̀ɛ̀n ki Nghay. 
Nni à kpaaghà jɛ̀ɛ̀ aɗyoo lɛ: Ù rì rì ɓɛmààgh ù cee ɓɛ̀yiɓ ɓɛ̀cèm, fɔɔnnɛ man ànɛ ù ɓiì yalì à rì girig m̀maŋɛ̀n. 
Rìkuu ɗi kiɓan aɗi ɗyɛɛ ghɛnɛɛ lɛ a lɔ̀ŋkɛm̀ lɛ, jɛɛ Kan wɛ̀m a yu mɛ̀ jàŋbog? 
Ghɛna lɛ, yɛ̀ɛ màa woogh ɓìtògsɛ̀n ɓyɔɔ, man àa ghàsi mɛ̀ kìnyɛ̀ŋɗɛɛ ɓi ɗùm rì kìnyàà. 
Mààgh rì giɓ anɛ à gherɛ̀ngà, lɛ ɓìɓan ɓi Kan à romgày lɛ ɓɛɛ kali nyi ɓi ri ɓiì kìlɛɛ.
Marii à kalì min lɛ: Nɗem wɛ̀m wɛɛ̀ fafa Bɛ̀ll rìkem,
fɔɔnnɛ kìnyàà ki roni mɛ̀ ɓi nɗem lɛ rìkì ɗi Bɛ̀ll ǹghɛɓsì wɛ̀m,
ɓisuulɛ àa m̀ɓɛ̀ŋmɛɛ zɛy rì zɛy à ǹkìì-kìsay wiì à giɓ, fɔɔnnɛ a tumɛ̀n ɓigomìnɛ, gbàà yi ɓum yìcèm yi ri kalaagh gɛ lɛ: Ǹɗì m̀màŋɛn.
Lɛ Bɛ̀ll à ìtèɗ wucèm à mɛ kì mɛ ɓɛ̀gɛn ɓɛ ɓiɓan, ɗii ɗii ɗi ri rìtɛnɛn
ǹɗem wii wu nyìighnyìg wɛɛ ghɛnag ɓi gbàà yìcèm, a ɓumɓɛ ɓɛɛ̀ nìgi nyi.
À rèsìghà ìtèɗ wii ɓi ɓɛ̀gɛn ɓɛ ɓìɓan ɓɛ à kìghà; à sangà ɓum ɓɛ̀cèm ɓɛ ɓɛ ɓaghà rì ǹɗem wu ncaŋà.
A ɓigtìghà ɓìtèetèɗ ɓi ɓi ɓaghà ɓi rìlàmì, à ɓɔgsi ɓumɓɛ ɓɛ ri ɓɛ̀sɛɛdɛn ɓi zi ɓi mɛ̀kɔ̀ɔ̀ mɛ ɓɛkemì,
ɓumɓɛ ɓɛ wowòkà zày à faghà ɓɔ ìkum lɛɛ̀gwey; ɓɛ̀guŋgum, à nàɓ ɓɔ ɓyàg zɛy.
À ghɛɓsìghà kìlɔ̀ŋ ki Isirayɛl ǹkìì-kìsay wiì kɛ̀ɛ ɗimzɛn lɛ, a resi ǹɗem wu geesɛ̀n,
ɓisuu Abiraham, rì dòò yii, fiɗyàɓ fikɔ̀ɔ̀ lɔŋ yɛ̀ɛ à kàkà ɓɛ̀seŋi ɓis.
Marii à kɔ̀rìghà ɓɛɛ Eliisaɓɛt, nunùg ɓɛ̀ŋwii ɓara, fɔɔnnɛ à sukà min.
Yɛ̀ɛ cààmɛ̀n ki lɛ Eliisaɓɛt a yas̀ ki kpagà, nni à yalà man à baŋì. 
Ɓumɓɛ à wɔŋzɛ̀ngà mɛɛ ri bɔ, rì ɓɔɔseŋi ɓii ɓɛ wokà lɛ Kan àa ǹɗèsii nyi geesɛ̀n yìì lɛ tɛntɛ̀ɛ̀n, ɓɛ nyaàrɛ̀n ǹɗaŋ ri nyi. 
Yɛ̀ɛ man à kpagà mɛ̀ru taàɓɛ̀ɛ̀ , nni ɓɛ yughà rì nyi lɛ ɓɛɛ kɛ̀ɗ, ɓɛ rerèŋì nyi lɛ Zakarii, ɓi ɗii ɗì seŋi wìì. 
Kìɓan kifog, jɛɛ à pɛ̀sì jɛ̀ɛ̀, à kpaa lɛ: Èe èe! À rì ɓìi ɓaa ɗii lɛ Zyaŋ. 
Fɔɔnnɛ ɓumɓɛ̀n ɓɛ kpaaghà nyi lɛ: Ŋwaàdɛŋ ànɛ ɓi boo yɔ̀ɔ̀ à ka ɓaghà ɓi ɗii fɔlɔɔ. 
Ɓɛ fefèkà Zakarii à seŋi man rì ɓyàg lɛ ɓɛɛ tɔg nyi ɗii ɗi man. 
Nni à lɔngà ɓɔ kìɓoŋ, à kàn miì lɛ: À rì ɗii lɛ Zyaŋ. Ɓum ɓɛ̀cèm ɓɛ kuuràkà kìɓan kiǹ. 
Lɔŋ ɓi cààmɛ̀n kɔm̀ kiǹ ìnnɛ ŋwɔm wii wu ŋwarɛ̀ngà, rìlemàg ɗii ɗi fumɓɛ̀n à tumɛ̀n tì rìtòtòg, à ɓɔɔɓɔ̀gsì Bɛ̀ll jɛ̀ɛ̀ aɗyòò. 
Ɓumɓɛ ɓɛ ɓaghà kòdò bog rì ɓɔ, ɓɛ risìghà ɓɛ̀sɛ̀ɛ̀ ɓɛcèm; fɔɔnnɛ ɓɛ̀roɓɛ ɓi dòn yi a Zyude ɓɛ kuukùrɛ̀ngà lɔŋ ɓi ɓìɓan ɓiǹ. 
Ɓumɓɛ ɓɛ wokà ɓìɓan ɓiǹ ɓɛ nyamgà ɓyɔ ɓi ǹɗem, ɓɛ ki tɔɔghtɔɔ̀ghrɛ̀n lɛ: Man ànɛ à ri ɓa ɓaà rìkuu ɗi mum aɗi? Wɔ̀lɛ ìtèɗ wu Kan wu ɓaghà rì man ànɛ̀n a tààkaà.
Nni Zakarii à seŋi à ɓaghà ǹɗonɛn ri Kìtɛntɛ̀ɛ̀n ki Nghay, à tumɛ̀n rìtòtòg yɛ̀ɛ ǹkpaŋzì-ɓìɓan à kpaa lɛ:
Rìkem ɗi ghɛ̀ɛsɛɛ rì Kan Bɛ̀ll à Isirayɛl, ɓisuulɛ, àa ǹ-yùu kì ghɛɛ̀ kìlɔ̀ŋ kii, à kwèɗ kɔ
à ki rom yi ɓìsi kìtèetèɗ ki ǹghɛɓsì; ǹghɛɓsì àncèm à ki ɓay ɓi naa ì ɓum ì nkìì-kìsay wiì Davit.
Lɔŋ yɛ̀ɛ à kpaaghà ɓi ŋwɔm wu ɓɛkpaŋzì-ɓìɓan ɓii ɓɛ ɓi mɛ̀ru mɛ ajɛ̀m, ɓɛ ɓɛ ɓaghà ɓɛ̀tɛnɛn.
A siŋdɛ̀ngà lɛ, à kòri gɛ ɓìsi ɓi ɓyàg ɓi ɓɛ̀bènàbena, rì ɓi ɓum ɓɛ̀cèm ɓɛ ti ɓeɓkì.
Rìkì ɗiǹ ɗyɛɛɗi a rèsàg geesɛ̀n yìì ɓi ɓɛg ànɛ a ɓɛ̀seŋi ɓis, à ki yiti bee inɛ à rengà rì ɓɔ, ìnɛ ìrì ǹtɛnɛn
lɔŋ yɛ̀ɛ nyimiɗ à kànɛ̀ngà bɛ̀ɗ, ɓi ǹkàg wu à faghà Abiraham à seŋi wìs à ǹsɛ̀ɛ̀
lɛ à faa gɛ ɓìsi ìtèɗ wulɛ ti ɓɔgsi nyi kɛ̀ɛ̀ ìris, di à mɛ kwèɗ ɓisi ɓi ɓyàg ɓi ɓɛ̀bènàbena ɓis,
lɛ tì ɓa ɓɛ̀tɛnɛn, tì ki ɓa ti lɛ saaɗ ɓi mis mii cɛɓ kis kicèm.
Nni wɔ̀ man ànɛ, ɓum ɓɛ ri regag wɔ lɛ: Ǹkpaŋzì-ɓìɓan a Bɛ̀ll ànɛ à teŋmɛɛ kɛ̀ɛ̀ vèg, ɓisuulɛ ù ɓiì syòŋi Kan bee, lɛ u log kì pègsɛɛ bee yiì,
ù ki kì lɛ ɓumɓɛ ɓi kìlɔ̀ŋ kii ɓɛɛ yi lɛ Bɛ̀ll à kòri ɓɔ, lɛ à mɛ cenɛn ɓɔ ɓìɓe ɓyaa.
Lɛ Bɛ̀ll wìs à rì ǹɗonɛn ri coo geesɛ̀n, fɔɔnnɛ à ri rom yi ɓìsi kìtɛɛtɛn ki aɗyoo, ki ki ri fɛlɛ yɛ̀ɛ baso ì ŋwos
lɛ kɛɛ kpeŋzi ɓumɓɛ ɓɛ ri ɓi birìm, rì ɓi kìfìì ki riwù, ki kɛɛ̀sì ɓìsi ɓi bee ì cɛɓ ki fyòoog.
Man ànɛ̀n à tɔɔtɔ̀ɔ̀ghà, ǹghay wii wu tetèɗ ìtèɗ; à ghɛghɛ̀ɓkà ɓi-reɓ à kpaŋ yɛ̀ɛ à rèsɛ̀ngà ɓi nyìinyìm à ɓɔn ɓɛ Isirayɛl ŋwos adɛŋ.
Ɓi cààmɛ̀n kiǹ, kaaza ànɛ à ɓaghà ɗii lɛ Ogus, à lamìghà lɛ ɓɛɛ ɓay ɓum ɓɛ̀cèm ɓɛ ɓi zi bimiɗ. 
Bàlì ìnɛn yɛ̀ɛ ɓaghà ǹtonto à bàlì, ànɛ à kìlɛ̀ngà ɓi cààmɛ̀n ki Kirinus à ɓaa gɔmìnà ànɛ ɓi kìlɔ̀ŋ ki lɛ Sirii. 
Mum ǹcèm à kɛ̀ngà kì ɓàlɛɛ ɓi kìlɔ̀ŋ kii.
Fɔɔnnɛ Yoosɛɓ à pɛ̀sɛ̀ngà girig a Galile, ɓi bàn ìnɛ lɛ Naazarɛt, lɛ a kɛǹ, a Zyude ɓi bàn ì Davit ìnɛ lɛ Bɛtilɛhɛm, ɓisuulɛ à ɓaghà ɓi boo ì mum ì Davit; 
à kɛ̀ngà wɔɔ lɛ ɓɛɛ ɓay ɓɔ ɓɛɛ̀ Marii à kìlɔnì kii ànɛ à ɓaghà rì ɗyem.
Yɛ̀ɛ ɓɛ ɓaghà di ɓɛ kaka a Bɛtilɛhɛm, cààmɛ̀n ki lɛ Marii a yas̀ ki kpagà; 
nni à yalà man wìì à ǹtonto baŋì, à lɔkì nyi rì ɓìlàà, à nɔ̀ŋzì nyi ɓi kìɓɛrɛ ki ɓìtuwe ɓi ǹɗilàg miì lɛ jàŋ inɛ ɓɛ kɔrì miì ì ɓatìghà ɓi ɓi naà-ɓɛ̀kèn.
Ɓi kìlɔ̀ŋ kɔm̀ kiǹ, ɓɛ̀bèŋì-jɔ̀ɔ̀ ɓɛ ǹlaayì cɛm a dɛm, ɓɛ ɓeŋɓèŋ ɓìtuwe ɓyaa. 
Yɛ̀ɛ ŋwaà-fìtom a Kan à resɛ̀ngà ɓɔ, kìtɛɛtɛn ki rigwey ɗi Bɛ̀ll ki ceŋzɛ̀n ɓɔ, fɔɔnnɛ ɓɛ risìghà lɛɛ̀gwey. 
Kìɓan kifog ŋwaà-fìtom à kpaa ɓɔ lɛ: Kɛ̀ ɓi risì, ǹɗìì mìni rì syeesyee à ɓɔlɛ̀ ànɛ à rì ɓiì faa kìlɔ̀ŋ kìcèm coo kinyàà ɓi mɛ̀rem. 
Ɓɔlɛ ànɛ̀n à rì lɛ: ǹghɛɓsì ɓum à yalɛɛ gɛɛ̀nɛ ɓìsu wìn, ɓi bàn ì Davit, nnyɛɛ ri Kiris Kan. 
Nni kìrèmzɛnà ki ki ri mìni ɓiì rèsii nyi ki ri lɛ, ɓì ɓiì tanɛɛ man à m̀ɓwɛɗ ǹlɔkakɛn, ǹnɔ̀ŋziyɛn ɓi kìɓɛrɛ.
Fɔɔnnɛ ɓɛ sigmɛ̀ngà di kìtuu ki ɓum ɓɛ titom ɓɛ aɗyoo ki mɛ yù ki tanɛɛ roà ǹtonto, ɓɛ ɓɔɔ̀ɓɔ̀gsì Bɛ̀ll di ɓɛɛ kpaakpaa lɛ;
Rìkem ɗyɛɛ ki Bɛ̀ll ɓi ɗyoo ɓi ɗùm, fyòoog à ɓa rì ɓumɓɛ ɓi ziinɛ ɓɛ Bɛ̀ll à keesii.
Yɛ̀ɛ ɓum ɓɛ titom ɓɛ sugtìghà kì ɓɔɔgh aɗyoo, nni ɓɛ̀ɓèŋì-jɔ̀ɔ̀ ɓɛ rɔɓkà kì kpaa wɔɔ ɓɔ rì ɓɔ lɛ: Ti kɛ̀ɛna a Bɛtilɛhɛm, ti ghɛn kìɓan ki kaa kìlɛɛ wɔɔ, kɛɛ̀ki Kan àa wogsii ɓìsi. 
Fɔɔnnɛ ɓɛ kɛngà wɔɔ ri mɛ̀ree, ɓɛ tanɛ̀n Marii rì Yoosɛɓ, rì maa man ànɛ̀n ǹnɔ̀nɔŋiyɛn ɓi kìɓɛrɛ. 
Yɛ̀ɛ ɓɛ ghɛngà man ànɛ̀n, ɓɛ tumɛ̀n rìkpaa ɗi ɓiɓan ɓi ŋwaà-fìtom à kpaaghà ɓɔ ɓi kìɓan kii. 
Ɓum ɓɛ̀cèm ɓɛ ɓɛ wokà ɓìɓan ɓi ɓɛ̀ɓèŋì-jɔ̀ɔ̀ ɓɛ kpaaghà ɓiǹ, ɓɛ kuuràkà ɓyɔ. 
Marii à ɓèŋɓèŋgà ɓìɓan ɓiǹ ɓìcèm, à ki fèfeg ɓyɔ rì ǹɗem. 
Fɔɔnnɛ ɓɛ̀ɓèŋì-jɔ̀ɔ̀ ɓɛ sugtìghà di ɓɛɛ ɓɔɔɓɔgsì Bɛ̀ll, ɓɛ keèkèmzì nyi rì tyem ɓisuulɛ, ɓìɓan ɓìcèm ɓi ŋwaà-fìtom a kpaaghà ɓɔ, ɓi ɓaghà com kìfog rì ɓi ɓɛ ghɛngà.
Ɓi mɛ̀ru taàɓɛ̀ɛ̀ ànɛ ɓɛ ghɛɛsɛ̀ngà kì kɛ̀ri man, innɛ ɓɛ roòghà nyi ɗii lɛ Yeesus; ɗii ɗìn ɗyɛɛ̀ɗi ŋwaà-fìtom à faghà, di jɛɛ à ka teɗ ɓi ɗyem ɗii. 
Yɛ̀ɛ cààmɛ̀n ki zòghɛ̀n inɛ Yoosɛɓ ɓɛɛ̀ Marii ɓɛ ghɛɛ̀sɛ̀ngà kì kìlɛɛ ki kpagà, lɔŋ yɛ̀ɛ ki ri ɓi ɓìdɔ̀gsɛna ɓi Moyis, fɔɔnnɛ ɓɛ kɛngà rì man ànɛ̀n a Yorisalɛm, lɛ ɓɛɛ resi nyi ɓi mis mɛ Kan, 
lɛ ki ri kì kànɛn ɓi ɓìdɔ̀gsɛna ɓi Kan lɛ: Man à baŋì bimiɗ ànɛ à rì man à ǹtonǹto, ɓɛ̀yalì ɓii ɓɛ ghɛɛ̀sɛɛ nyi kì faà rì Kan; 
ɓɛ ghɛɛ̀sɛɛ kì fùnɛɛ ɓɛ̀kuùkuù ɓɛɓɛɛ̀, nsoò lɛ ɓɛ̀sɔ̀m ɓɛ kòokòs ɓɛɓɛɛ̀, lɛ fɔɔnnɛ ki ri kì kànɛn ɓi ɓìdɔ̀gsɛna ɓi Kan. 
Ɓi mɛ̀ru mɛ̀n, ŋwaàdɛŋ à ɓaghà a Yorisalɛm ɗii lɛ Simeyɔŋ, à ɓaghà syeesyee à mum, ànɛ àa nti à risàg Bɛ̀ll; à ɓoŋɓòŋgà gòri ì Isirayɛl, à ɓaghà rì Kìtɛntɛ̀ɛ̀n ki Nghay. 
Nni Kìtɛntɛ̀ɛ̀n ki Nghay ki rèsìghà nyi lɛ, àa wu ɓi di à ka ghɛn ɓi Kiris ànɛ Kan à ɓiì romìì. 
Fɔɔnnɛ Simeyɔŋ à yughày ɓi naà-Bɛ̀ll yɛ̀ɛ Nghay à tinìghày nyi; nni ɓɛ̀yalì ɓɛ Yeesus ɓɛ yuyùghày rì man waà lɛ ɓɛɛ roòzi rìkpaa ɗi ɓi ɓìdɔ̀gsɛna ɓi Bɛ̀ll. 
Fɔɔnnɛ Simeyɔŋ à ghàɓkà man ànɛ̀n ɓi ɓyàg ɓii, à fa Bɛ̀ll rìkem à kpaa lɛ:
Tààta, ù ti lɛ ù càɗ ǹkìì-kìsay wɔɔ lɛ, a sug rì ǹɗem ɓi ɗùm ɓigomìnɛ, yɛ̀ɛ ù mɛ roozi ǹkàg wɔɔ.
Ɓisuulɛ mɛ̀ɛmiɗ ǹɗuusii mis ɓi nghɛɓsì-ɓum ànɛ ù romiì
nyi nnɛ ù pègsɛ̀ngà ɓi mis mɛ ɓilɔ̀ŋ ɓìcèm.
À rì kìtɛɛtɛn ki kii ɓiì kìi lɛ ɓìlɔ̀ŋ ɓi ɓi ziinɛ ɓyɛ yi wɔ̀, ki ki fa Isirayɛl à kìlɔ̀ŋ kɔɔ rikem.
Seŋi rì jɛɛ Yeesus ɓɛ rɔɓkà myɔm ɓìkpaŋ, ɓɛ keg ɓìɓan ɓi Simeyɔŋ à kpaakpààghà ɓisuu man ànɛ̀n. 
Fɔɔnnɛ Simeyɔŋ à màgà ɓɔ, à kpaa Marii à jɛɛ man lɛ: Man ànɛ A ɓiì kìi lɛ ɓumɓɛ a Isirayɛl lɛɛ̀gwey ɓɛɛ kɛɓtɛn fìɓàg ɓi mis mɛ Bɛ̀ll, ɓɛ̀ro ɓɛmbog ɓɛ ɓa kɛ̀ɛ̀ bɛ̀lɛn; à rì ɓiì ɓaà fɛlɛ yɛ̀ɛ roànɛ a konag kì rèsii yɛ̀ɛ ɓum ɓɛ ɓeèzɛɛ rìkì ɗi Bɛ̀ll, 
Wɔɔmiɗ anɛ, ù ɓiì woògh ǹɗemi-kɛŋɛn yɛ̀ɛ mɛ̀nɔ̀ɓɔ̀, fɔlɔɔ nnɛ mɛ̀yitì mɛ mɛ rì ɓum lɛɛ̀gwey ɓi mɛ̀rem mɛ ɓiì yilɛɛ.
Giɓ adɛŋ ɗii lɛ Ana, gɔ̀n ì Fanuɛl, ŋwaànɛ ɓi rìpwìɗ ɗi Azɛr a ɓatìghà girig ǹkpaŋzì-ɓìɓan a Bɛ̀ll. À ɓaghà di à mɛ rùn lɛɛ̀gwey; à ghɛɓkà bèg taàɓɛ̀ɛ̀ rì ŋwaànɛ ɓɛ wɔlɛ̀ngà ɓɛɛ̀ nyi ɓi rìgɔ̀n ɗii. 
Fɔɔnnɛ à rɔ̀ɓkà ǹkpɔɓ; yɛ̀ɛ à ɓaghà min di à ti bèg mɛ̀tin mɛnin rì bèg yinin, nni à kɔ̀rìghà ɓi naà-Bɛ̀ll ìsuùcèm, à kìkì Bɛ̀ll kìsay lɛ, rì ìru rì ŋwos; àa ǹti à cèlàg ɓìɗilàg ɓyààmɛ̀n lɛɛ̀gwey, à ki ɓɔ̀ɔɓɔŋzàg. 
Nni giɓ anɛ̀n à yùghày girig ɓi cààmɛ̀n kɔm̀ kiǹ, à tum rìfa ɗi Bɛ̀ll rìkem, à ki kpaakpaa ɓum ɓɛ̀cèm ɓɛ ɓɛ ɓoŋɓòŋgà gòri ì Bɛ̀ll ɓisuu Yorisalɛm kìɓan ki Yeesus.
Yɛ̀ɛ ɓɛ̀yalì ɓɛ Yeesus ɓɛ legsìghà ɓìɓan ɓi ɓɛ ghɛɛsɛ̀ngà kì kìi lɔŋ yɛ̀ɛ ɓìdɔ̀gsɛna ɓi Kan ɓyɛɛ̀ kpaakpàà, nni ɓɛ sugtìghà rì nyi a Galile, ɓi ban ìnɛ ɓɛ kɔkɔ̀rìghà wɔɔ lɛ Naazarɛt. 
Fɔɔnnɛ man ànɛn a tɔɔtɔ̀ɔ̀ghà à ki tèeteèsɛ̀n; à ɓaghà rì ɗyomzɛ̀n lɛɛ̀gwey, Bɛ̀ll à ki keekeèsì nyi.
Ɓɛ̀yalì ɓɛ Yeesus ɓɛ ǹti ɓɛ kɛngì kì ɗiì Paskà a Yorisalɛm bèg yìcèm. 
Nni yɛ̀ɛ Yeesus à ɓaghà di à ti bèg ǹtɛ̀ɗ rì yiɓɛɛ̀, nni ɓɛ kɛɛdìghà lɔŋ Paskà yɛ̀ɛ ɓɛ ǹkɛ̀ngì. 
Yɛ̀ɛ tìcàɓ ti lekà, nni ɓɛ sukà, wɔ̀lɛ Yeesus à man waà à rɔ̀ɓ yì a Yorisalɛm ɓɔ ɓɔ kɔɔ̀ yi. 
Di ɓɛ mɛ kɛɛ̀ghi bimiɗ a ŋwos, ɓɛ fefèg lɛ Yeesus à rì ɓi kìtuu ki ɓum ki ɓɛ kɛɛ̀kɛ̀ɛ̀zɛ̀ngà rì kɔ, nni ɓɛ tumɛ̀ngà nyi rìkaa, di ɓɛɛ tɔtɔg nyi rì ɓɔɔseŋi ɓaa, rì ɓisɛn ɓyaa. 
Ɓaa rɔ̀ɓ ɓɛ̀ kɛɛ̀ ghɛn nyi, nni ɓɛ sugtìghà min a Yorisalɛm di ɓɛɛ̀ tɔtɔ̀g. 
Ɓi mɛ̀ru mɛɓɛɛ̀ nnɛ ɓɛ tanɛɛ nyi ɓi naà-Bɛ̀ll ǹkɔ̀kɔriyɛn ɓi nyìinyìm à ɓɛ̀rèsàg-ɓìdɔ̀gsɛna ɓɛ Ɓɛ̀yudɛ̀n, à tɔtɔ̀g ɓɔ mɛ̀tɔɔ̀ghtɔɔgh, à ki wowog riɓàg ɗyaa. 
Ɓum ɓɛ̀cèm ɓɛ ɓɛ wowòkà ɓìtòkì ɓii ɓɛ kuuràkà coo ɗyomzɛ̀n ɗii, rì rìɓàg ɗi à ɓàɓàkà ɓumɓɛ̀n. 
Yɛ̀ɛ ɓɛ̀yalì ɓii ɓɛ ghɛngà nyi, ɓɛ kuuràg lɛɛ̀gwey, nni jɛɛ à tɔkà nyi lɛ: Man wɛm̀, ù yeesii ɓà ɓisi fɛlɛ lɛ cɛ? Rì mɛ̀ rì soŋi tyàa tì mɛ̀rem aɗyòò lɛ ti kaakaa wɔ. 
Nni à ɓakà ɓɔ lɛ: Ɓisuucɛ nnɛ ɓyàa kaakaa mɛ̀? Ɓyàa yii ɓi lɛ ki ghɛɛ̀sɛɛ lɛ nkiki ɓiɓan ɓi Seŋi wɛ̀m? 
Kìɓan kìfog, ɓɛ yighà ɓì azi anɛ ɓi jɛ̀ɛ̀ ìnɛ à kpaaghà ɓɔ ìnɛ̀n. 
Fɔɔnnɛ à sugtìghà min ri ɓɔ a Naazarɛt, a kìkì ɓɔ mɛ̀wog; jɛɛ à ɓèŋɓèŋgà ɓìɓan ɓiǹ ɓìcèm ɓi ǹɗem. 
Yeesus à tɔɔtɔ̀ɔ̀ghà, ɗyomzɛ̀n ɗii ɗi teèghtèghɛ̀n, Bɛ̀ll à keèkèèsì nyi, ɓum ɓɛ ki keekeèsì nyi girig.
Di Tìɓɛr ànɛ à ɓaghà rìfòm ɗigwey a ti ɓèg ǹtɛ̀ɗ rì yitaǹ ɓi rìlàmì, cààmɛ̀n kiǹ kɛɛ̀ki Pɔŋs-Pilat à ɓaa gɔmìnà ànɛ a Zyude, Eroodɛ à làlamì Galile, geni ànɛ lɛ Filiɓ nyii lalàmì ɓìden ɓi zi ɓi lɛ, rì Iture rì Tirakonit, Lizanyas nyii lalàmì Abilɛn 
An rì Kayif ɓɔɔ ɓaghà ɓɛ̀pìrɛɛtìrɛ̀ ɓɛgwey; nni Zyaŋ à man à Zakarii à wokà jɛ̀ɛ̀ ì Bɛ̀ll di à rì ɓi-reɓ. 
Fɔɔnnɛ à tumɛ̀ngà rìrerènì ɗi kòdò ànɛ à rì jàŋbog rì Zyuridɛŋ, di a làalamɓɛ̀n lɛ, ɓum ɓɛɛ lɔɔ̀ghrɛn mɛ̀rem, ɓɛ ɓaɓtàg, fɔlɔɔ nnɛ Bɛ̀ll a cenɛn ɓɔ ɓìɓe ɓyaa. 
Lɔŋ yɛ̀ɛ ki ri kì kànɛn ɓi kaàtà ɓìɓan ɓi à ǹkpaŋzì-ɓìɓan Ezayii lɛ: Jɛ̀ɛ̀ ìnɛn ì rì jɛ̀ɛ̀ ì roànɛ a làalamɓɛ̀n yì ɓi-reɓ lɛ: Pègsɛɛna bee yi Kan bì rɛsàg yɔ lɛ saaɗ.
Ɓɛ ɓiì roozaagh ɓigbɔ̀g ɓìcèm, ɓɛ ɓùgsì lɛ rì dòn rì ɓìkèekèy, ɓɛ ki rɛsag ti ɓɛ̀kɔnà ɓɛ bee, ɓɛ tiìghgɛ̀n girig bee yi yi ri rì mɛ̀gbeŋ.
Fɔlɔɔ nnɛ mum bimiɗ à ɓiì ghɛɛ gòri ì Bɛ̀ll.
Ɓum ɓɛ yuyùghày yɛ̀ɛ Zyaŋ ɓìtuu lɛ ɓìtuu, lɛ a ɓàɓti ɓɔ, nyii ki kpaakpàà ɓɔ lɛ: Ɓumɓɛ ɓɛ pisɛɛ ɓìgòm ɓɛ! Ghɛn yɛ̀ɛ reɓi mìni lɛ ɓì rì lɛ ɓì ghɛŋì rìbaŋì ɗi Bɛ̀ll ɗi ɗi riì? 
Nni kìina min ɓiɓan ɓi ɓyɛɛ resi lɛ, ɓì mɛ lɔ̀ɔ̀ghrɛn mɛrem; kɛ̀ ɓi kpaakpaa ɓi mɛ̀rem min lɛ: Abiraham à rì seŋi wìs a ǹsɛ̀ɛ̀; ɓisuulɛ Bɛ̀ll à rì lɛ à kì lɛ gɔ̀g yi yɛɛ ghas̀ ɓɔn ɓɛ Abiraham, mɛ̀ yɛ̀ɛ kpaa mìni. 
Ɓi kiŋcèm, fìseŋ fi ti a ɓìte zi lɛ, kìte kicèm ki kii ɓiì rɔ̀ɓi kɛ̀ kɛɛ̀ wum ɓiɗùn ɓi syeesyee, ɓɛ ɓiì kpɛ̀ɛ kɔ, ɓɛ wòn kɔ ɓi ɗuu.
Nni gwìy ì ɓum ìnɛ̀n ì tɔkà nyi lɛ: Cɛ kɛɛ̀ki tì ghɛ̀ɛ̀sɛɛ min ki kìi? 
Fɔɔnnɛ à ɓàkà ɓɔ lɛ: Ŋwaànɛ à rì ɓìlàà ɓiɓɛɛ̀, a fa gèni ànɛ à rì kɛ̀ɛ̀ kɔ kìfog; ŋwaànɛ à rì rì ɓyom ɓi ɗiyɛn, a yiti gèni ànɛ à rì kɛ̀ɛ̀ com. 
Ɓɛ̀terì-làmpoŋ̀ ɓɛ yughày girig lɛ ɓɛɛ ɓaɓti ɓɔ, nni ɓɛ tɔkà nyi lɛ: Ǹɗèsàg, cɛ tì ghɛ̀ɛ̀sɛɛ kì kìi? 
Fɔɔnnɛ à ɓakà ɓɔ lɛ: Kɛ̀ ɓi sagtɛn com ɓi bàlì ì mɔ̀ɔ̀ni mɛ làmpoŋ̀ ìnɛ ɓì ghɛ̀ɛ̀sɛɛ kì tɔɔ̀gh.
Ɓɛ̀sujàà ɓɛ tɔkà girig nyi lɛ: Ɓìsi yòg, cɛ kɛɛ̀ki tì ghɛ̀ɛ̀sɛɛ kì kìi? À kpaa ɓɔ lɛ: Kɛ̀ ɓì ɓàtag mum com ɓi-tèɗ, kɛ̀ ɓi ki sɔmag mum di à kìi ɓi kiɓan ki ɓeɓtɛn; nyààrɛɛna rì mɛ̀lèɓ mɛ ɓɛ ti ɓɛ leɓkì mìni ɓi kìsay kin.
Kìlɔ̀ŋ ki ɓoŋɓòŋgà rì dyàɓɛn, ɓum ɓɛ̀cèm ɓɛ fekì nya lɛ Zyaŋ nnyɛ̀ɛ ri Kiris. 
Fɔɔnnɛ à kpaaghà ɓɔɔ̀cèm lɛ: Mɛ̀ɛ m̀ɓàaɓaɓtì mìni rì mɛ̀nig, kìɓan kifog ŋwaànɛ à cee mɛ̀ ɓi-tèɗ à tiì, ǹkpaŋi gì ɓi ɓi ǹkoŋ wulɛ m̀fùmì ǹɗig wii wu gòò. Nnyɛɛ ri mìni ɓiì ɓàɓtii ri Kìtɛntɛ̀ɛ̀n ki Nghay, rì ɗuu. 
À rìì rì mɛ̀tɛŋkɛlɛ mii ɓi càg, lɛ a ghasi lɛ rì ɓìfɛfɛy, rì gèŋ i cag cag; à ɓiì foŋi gèŋ ɓi kìkpoŋ kii; fɔɔnnɛ à ɓiì tɔ̀ni ɓifɛfɛy ɓi ɗuu ɗi ɗyɛ̀ kɛɛ̀ ɗimi.
Zyaŋ à kpaakpaaghà kìlɔ̀ŋ Syeesyee à Ɓɔlɛ, à ki fafa ti ɓɔ deɓ yidɛŋ lɛɛ̀gwey. 
Kìɓan kifog Zyaŋ à rèsìghà gɔmìnà ànɛ lɛ Eroodɛ zɛ̀ɗ yiì, ɓi kìɓan ki Eroɗyaadɛ à gili gèni, rì ɓìɓeɓtàg ɓi ɓiɓan ɓidɛŋ lɛɛ̀gwey ɓi à kìghà. 
Nni à kìtìghà tì kìɓan ki ɓeɓtɛn kidɛŋ, à foŋ Zyaŋ ɓi naà-zày.
Di ɓaa ɓàɓti kilɔ̀ŋ kìcèm, nni ɓɛ ɓaɓtìghà girig Yeesus. Yɛ̀ɛ à kìkìghà bɔ̀ŋzɛ̀n, nni ɗyoo ɗi nɛmɓɛ̀ngà, 
Kìtɛntɛ̀ɛ̀n ki Nghay ki sɛn yì nyi ɓi nyoo, fɛlɛ yɛ̀ɛ kuùkuù; fɔɔnnɛ jɛ̀ɛ̀ ì ɓaghày ɓi ɗyoo lɛ: Ù rì Man wɛm̀ à ǹɗem, ɓi wɔ̀ nnɛ ǹfoŋi kìnyàà kɛm̀.
Yeesus à ɓaghà nunùg bèg rìtin ɗì ǹtɛ̀ɗ cààmɛ̀n ki à tumɛɛ kìsay kii, ɓum, ɓɔɔ fefèkà lɛ, à rì man à Yoosɛɓ ànɛ à ɓaghà man à Heli 
Heli man à Matat, à man à Levi; Levi man à Mɛlki, Mɛlki man à Yanay, Yanay man à Yoosɛɓ. 
Yoosɛɓ man à Matatyas à man à Amos, Amos man à Nawum, à man a Ɛsli; Ɛsli man à Nagayi 
à man à Maat, à man à Matatyas, à man a Semeyin, à man à Yoosɛcɛ, à man à Yoda. 
Yoda man à Yoanan, à man à Resa; Resa man à Zoroɓaɓɛl, à man à Salatyɛl, man à Neri, 
à man à Mɛlki, à man à Aɗi, man à Kosam, à man à Ɛlmadam, à man à Ɛɛr; 
Ɛɛr man, à Yeesus, à man à Elyezɛɛr, à man à Yorim, à man à Matat, à man à Levi; 
Levi man a Simeyɔŋ, à man à Yuda, à man a Yoosɛɓ, à man à Yonam, à man à Elyakim; 
Elyakim man à Meleya, à man à Mena, à man à Matata, à man à Nataŋ, man à Davit, 
à man à Izayii, à man à Yoɓɛd, à man à Booz, à man à Salmɔn, à man à Naasɔn. 
Naasɔn man à Aminadaɓ, à man à Admin, à man à Arni, à man à Ɛsrɔn, man à Farɛs, à man à Zyuda; 
Zyuda man à Yakɔɓ, à man à Isag, à man à Abiraham, à man à Tera, à man à Nakɔr. 
Nakɔr man à Serug, à man à Rehu à man à Pelɛg, à man à Eɓɛɛr, à man à Cilag 
Cilag man à Kayinam, à man Arifasad, à man à Sɛm, à man à Nowe, à man à Lemɛg. 
Lemɛg man à Matusalɛm, à man à Enɔg, man à Yerɛd, à man à Maleleyɛl, à man à Kenam. 
Kenam man à Enos, à man à Sɛt, à man à Adam, à man à Bɛ̀ll.
Yeesus à sukày ɓi Zyuridɛŋ ǹɗonɛn ri Kìtɛntɛ̀ɛ̀n ki Nghay; fɔɔnnɛ Nghay à tinìghà nyi lɛ a kɛǹ ɓi-reɓ. 
Wɔɔ nnɛ Satàn a fèèghrɛ̀ngà nyi mɛ̀ru mɛ̀tin mɛɓɛɛ̀; à kɔ̀rìghà kɛ̀ɛ ɗi com ɓi mɛru mɛ̀n mɛ̀cèm. Nni yɛ̀ɛ mɛ ghaghìghà fɔɔnnɛ zày ì kɔngà nyi. 
Nni Satàn a kpaaghà nyi lɛ: I ù yii lɛ ù rì Man à Bɛ̀ll, kali gɔ̀g ìnɛ lɛ yɛ̀ɛ ghas̀ bìrɛs. 
Yeesus à ɓàg nyi lɛ: Mum à yin lɛ à ghɛɓ lɛ bìrɛs yɔ̀ ri yɔ̀.
Nni Satàn a tekà nyi, à ɓɔgtɛ̀n tì rì nyi aɗyoo, à rèsì nyi ɓìlɔ̀ŋ ɓìcèm ɓi ɓi ziinɛ, ɓi maa kìden à cààmɛ̀n, 
à kpaa nyi lɛ: Ǹɗì wɔ̀ ɓiì faà rìkem rì ìkum wucèm wu ɓi ɓìlɔ̀ŋ ɓi; lɛ ɓɛ faghà mɛ̀ ɓyɔ, ǹɗì girig lɛ ǹfa ɓyɔ rì ŋwaànɛ ǹkɔ̀ni lɛ ǹfa. 
Ɓìcèm ɓi ri ɓiì wooghrɛɛ ri wɔ̀ di ù ɓaagh mɛ̀ mɛ̀ɗu asu. 
Nni Yeesus à ɓàkà nyi lɛ: Ki ri kì kànɛn lɛ: Ɓɔgsag Kan Bɛ̀ll wɔ̀ɔ̀, nyi nnɛ ù kì kìsay cɛ̀ncii.
Fɔɔnnɛ Satàn a kɛ̀ɛ̀dìtìghà rì Yeesus a Yorisalɛm, à ɓɔgsì nyi ɓi fìran fi naà-Bɛ̀ll à kpaa nyi lɛ: I ù yii lɛ ù rì Man à Bɛ̀ll, lɛla fɛ, u kɛǹ kì ciɓì ɓi zi. 
Lɛ ki ri kì kànɛn lɛ: Bɛ̀ll à ɓiì reɓsii ɓum ɓii ɓɛ titom lɛ ɓɛɛ ɓeŋ̀ wɔ̀ 
rì tì lɛ: Ɓɛ ri wɔ̀ ɓiì lɛ̀ŋlɛŋi ɓi ɓyàg lɛ kɔ̀ɔ tuusi ikòò ɓi gɔ̀g.
Nni Yeesus à ɓàkà nyi lɛ: Ki rì kì kànɛn lɛ: Kɔ̀ɔ fèèghrɛn Kan Bɛ̀ll wɔ̀ɔ̀.
Yɛ̀ɛ Satàn a lègsìghà nyi kìfèèghrɛɛ ɓi bee yiǹ yìcèm nni à ghaghìghà fìràɓ, à ɓoŋdì lɛ syeesyee à cààmɛ̀n àdɛŋ a ghɛnɛn.
Nni Yeesus à sugtìghà a Galile ǹɗonɛn ri ìtèɗ wu Kitɛntɛ̀ɛ̀n ki Nghay; fɔɔnnɛ rìkem ɗii ɗi saàghà ɓi kìlànà ki zi kiǹ kìcèm. 
A rèrèsàkà ɓum ɓìɓan ɓi Bɛ̀ll ɓi naa yi bɔŋ̀zɛ̀n, ɓum ɓɛ̀cèm ɓɛ sɛsɛ̀g nyi.
Yeesus à kɛ̀ngà a Naazarɛt ɓi bàn ìnɛ à tɔɔghà wɔɔ, a ɗiŋì ɓi naà-bɔ̀ŋzɛ̀n lɔŋ yɛ̀ɛ àa nti à kìlàg ɓɛ̀ŋwos ɓɛ Saɓàt. Nni à pɛ̀sɛ̀ngà aɗyòò lɛ a ɓay kaàtà à Bɛ̀ll. 
Ɓɛ ceesìghà nyi kaàtà à ǹkpaŋzì-ɓìɓan anɛ lɛ Ezayii, yɛ̀ɛ à ŋwàɗkà kaàtà ànɛn à tanɛ̀n jàŋ inɛ ì rì ǹkànɛn lɛ:
Nghay à Kan à rì ɓi mɛ̀ ɓisuulɛ à ɓɔngà mɛ̀ à siŋì mɛ̀ mɔ̀ɔ lɛ ǹkakàlì ɓɛ̀yɛɓàyɛɓa Syeesyee à Ɓɔlɛ, à rom mɛ̀ lɛ, nghagsi ɓum ɓɛ naà-zày lɛ: ɓɛ ɓiì kpagii naà-zày; à rom dì mɛ̀ lɛ, ǹkpaà ɓɛ̀ɗyaŋɗyàŋ lɛ ɓɛ ri ɓiì ghɛnɛɛ ti; ɓumɓɛ ɓɛ̀ro ɓum ɓɛɛ̀ kìki mɛtɔɓ m̀pisì ɓɔ ɓi mɛ̀tɔɓ,
rì tì lɛ, ǹlam̀ɓɛn lɛ, bèg ìnɛ Kan à ɓiì rèsii geesɛ̀n yìì i kpaŋi.
Fɔɔnnɛ Yeesus à pɛ̀ɛ̀zìghà kìtaàgh kaàtà, à ceesì nyi rì ǹkìì-kìsay, à kɔ̀rì min ɓi zi. Ɓum ɓɛ̀cèm ɓɛ ɓɛ ɓaghà ɓi naà-bɔ̀ŋzɛ̀n ɓɛ ɓanɓàngà nyi rì mis lɛ tɔ̀n tɔ̀n tɔ̀n!
Nni à tumɛ̀ngà ɓɔ rìkpaa lɛ: Jɛ̀ɛ̀ ìnɛ ɓì woogh ìnɛ̀n di m̀ɓàli, ì roni gɛɛ̀nɛ. 
Fɔɔnnɛ ɓum ɓɛ̀cèm ɓɛ sɛsɛ̀kà nyi, ɓɛ ki kuukuùghràg ɓɛ̀syeesyee ɓɛ jɛ̀ɛ̀ ɓɛ à kpaakpaaghà, di ɓɛɛ tɔtɔg lɛ: Àa man à Yoosɛɓ yɛɛ ri lɛ? 
Yeesus à kpaa ɓɔ lɛ: Ǹ-yii saaɗ lɛ, ɓì rì mɛ̀ ɓiì terì dàɗkì ìnɛ lɛ: Wɔ̀ m̀ɓoò-ɓum, ɓoorɛn wɛ̀ɛmiɗ; ɓìɓan ɓi tì wokà lɛ, ù kìghà a Kapɛrinawum, kìya girig ɓyɔ fɛ ɓi kìlɔ̀ŋ kɔɔ. 
Nni à kpaatìghà ɓɔ lɛ: Ǹkalii mìni saaɗ à rìkpaa lɛ: Ǹkpaŋzì-ɓìɓan a maà kem ɓi ɓi kìlɔ̀ŋ kii. 
Saaɗ innɛ ǹkpaa mìni lɛ: Ɓi mɛ̀ru mɛ ǹkpaŋzì-ɓìɓan Eli, mɛ̀kpɔɓ mɛ ɓɛ̀yiɓ mɛ ronɛ̀ngà a Isirayɛl ɓi cààmɛ̀n ki bwey yi kosɛ̀ngà à kpaŋ bèg yìraa rì kìden. Zày ì kìghà ɓi kìlɔ̀ŋ kìcèm. 
Kìɓan kifog, Bɛ̀ll à romgà ɓi Eli yɛ̀ɛ kibog ki ɓi mɛ̀kpɔɓ mɛǹ, lɔŋ yɛ̀ɛ ǹkpɔɓ wu giɓ wu wu ɓaghà a Sarɛɓta, ɓi kìlɔ̀ŋ ki lɛ Sidɔŋ innɛ à romgà nyi. 
Ɓɛkukwiy ɓɛ ronɛ̀ngà girig a Isirayɛl ɓi cààmɛ̀n ki ǹkpaŋzì-ɓìɓan ànɛ lɛ Elize, kìɓan kifog, ǹsoò kìbog ki ɓi ɓɔ ki wɔngà ɓi, i ki cee ɓi lɛ Naman ŋwaànɛ a Sirii.
Mɛ̀rem mɛ ɓeɓtɛ̀ngà ɓum ɓɛ̀cèm ɓɛ ɓɛ ɓaghà ɓi naà-bɔ̀ŋzɛ̀n ìnɛn yɛ̀ɛ ɓɛ wokà fɔlɔɔ. 
Nni ɓɛ pɛsɛ̀ngà ɓɛ kpaŋzì nyi ɓi bàn, ɓɛ kɛ̀n ɗì nyi ɓi bèn ì dòn lɛ bàn yàà inɛn ì ɓaghà ǹtoŋɛn ɓi dòn aɗyoo lɛ di ɓɛɛ tyɔg nyi wɔɔ, a kɛǹ kìkpìi azi 
kìɓan kìfog, à fyeeghà ɓɔ ɓi nyìinyìm à ghaàgh nyi.
Fɔɔnnɛ Yeesus à sɛngà a Kapɛrinawum ànɛ à ɓaghà bàn ìnɛ a Galile, à rèèrèsàg ɓum ɓìɓan ɓi Bɛ̀ll ŋwosi Saɓàt. 
Ɓum ɓɛ kuuràkà rìkuu ɗii ɗi rirèsì, ɓisuulɛ, à tòtòkà rì jɛ̀ɛ̀ ì rìlàmì. 
Nni wɔɔ ɓi naà-bɔ̀ŋzɛ̀n ìnɛn, ŋwaàdɛŋ à ɓaghà rì kìɓeɓtàg ki ǹghay; ŋwaàncèm à tumɛ̀ngà rìlàmɓɛ̀n jɛ̀ɛ̀ aɗyoo lɛ: 
Aàgh! Yeesus ànɛ a Naazarɛt, ki ri wɔ̀ la ri ɓìsi? Ù yuuyì kɔ̀m fɛ lɛ u cuusi ɓìsi? Mɛ̀ ǹ-yii lɛ ù rì roànɛ à rì ǹtɛnɛn, ànɛ Bɛ̀ll à romiì. 
Yeesus à fwaàdɛ̀ngà kìɓeɓtàg ki ǹghay kìn, à kpaa kɔ lɛ: Sìmdi ŋwɔm, u ki kpaŋ ɓi ŋwaànɛ; nni kìɓeɓtàg ki ǹghay ki rogà ŋwaànɛ̀n ɓi zi ɓi nyìinyìm à ɓum, ki kpaŋ kɛ̀ kɛɛ̀ ki nyi com. 
Nni ìris wu ɓangà ɓum ɓɛ̀cèm, ɓɛ tum rìkpaakpàà wɔɔ ɓɔ rì ɓɔ lɛ: Rìkuu ɗi jɛ̀ɛ̀ ɗi be ɗyɛɛ ri lɛ! Ghɛɛna yɛ̀ɛ à fwààdɛɛ ɓìɓeɓtàg ɓi mɛghay rì ìtèɗ wu rilàmì, ɓi ki kpagi! 
Nni rìkem ɗii ɗi saàghà min jàŋ bimiɗ ɓi kìlànà ki zi kiǹ.
Yɛ̀ɛ Yeesus à pɛ̀sɛ̀ngà ɓi naà-bɔ̀ŋzɛ̀n, nni à kɛ̀ngà a mɛɛ mɛ Simɔn, à tanɛ̀n jɛɛ gili Simɔn di à rì rì kìfɛɓ ɓi nyoo lɛɛ̀gwey; fɔɔnnɛ ɓɛ tɔkà Yeesus lɛ a ghɛɓsi nyi. 
Nni Yeesus à loŋmɛ̀ngà giɓ anɛ̀n ɓi nyoo, à fwààdɛ̀n kìfɛɓ ki ki ɓaghà nyi ɓi nyoo kìn, kìfɛɓ ki lèg, giɓ a ghàs kì pɛ̀sɛɛ aɗyoo, à tumɛ̀n ɓyom ɓi kìyɛn lɛ a kaà ɓɔ. 
Di ŋwos a mɛ nɔ̀ŋì, ɓum ɓɛ̀cèm ɓɛ ɓɛ ɓaghà rì ɓɛ̀roroɓ mɛ̀kuu mɛ̀kuu, ɓɛ yughày nyi rì ɓɔ, fɔɔnnɛ à sasàghìghà ɓɔ ɓyàg ɓi nyoo, a wɔ̀ɔ̀wɔ̀ɔ̀zì ɓɔ. 
Ɓìɓeɓtàg ɓi mɛghay ɓi kpaŋkpàŋgà girig ɓum lɛɛ̀gwey ɓi nyoo, di ɓyɛɛ̀ syaasyaàdɛ̀n ɓi kpaakpàà lɛ: Ù rì Man à Bɛ̀ll, wɔ̀lɛ Yeesus kɛ̀ɛ fa ɓyɔ bee ìnɛ lɛ, ɓyɛɛ toòghrɛn, ɓisuulɛ ɓi yighà lɛ nnyɛɛ ri Kiris.
À faŋìghà kì kɛ̀ɛ ɓi kìlɛŋ ki jàŋ sariwa lɛ ɓuɓ; nni ɓìtuu ɓi ɓum ɓi tumɛ̀ngà nyi rìkaa, yɛ̀ɛ ɓi tanɛ̀ngà nyi, ɓɛ kɔǹ lɛ ɓɛɛ cɛɛ̀zi nyi kɛ̀ɛ ghaghi à càɗ ɓɔ. 
Kìɓan kìfog Yeesus à kpaaghà ɓɔ lɛ: Ki ghɛɛ̀sɛɛ lɛ, ǹghagsi Syeesyee à Ɓɔlɛ à kìlɔ̀ŋ ki Bɛ̀ll ɓi bàn yimbog, lɛ kìɓan kiǹ kɛ̀ɛ̀ki Bɛ̀ll à romgày mɛ̀ miì. 
Fɔɔnnɛ à kakàlìghà ɓum Syeesyee à Ɓɔlɛ ɓi naa yi bɔ̀ŋzɛ̀n yi a Galile.
Ŋwos adɛŋ, Yeesus à ɓaghà ɓi ǹwɔŋì wu riɓày ànɛ a Zyenezarɛt, fɔɔnnɛ gwìy ì kɔ̀mzɛ̀ngà nyi, ɓum ɓɛ tyɔɔ̀tyɔ̀ɔ̀rɛ̀n, lɛ ɓɛɛ wog ɓìɓan ɓi Bɛ̀ll, 
nni à ghɛngà ɓìkɔm ɓiɓɛɛ̀ ɓi bèn ì rìɓày. Ɓɛ̀pììgh-dam ɓɛ ɓɛ ɓaghà rì ɓyɔ, ɓɛ sɛngà lɛ ɓɛɛ cug dam yaa. 
Fɔɔnnɛ à ɓɔkà ɓi kìkɔm kìfog, ki ki ɓaghà ki Simɔn, à tɔg Simɔn lɛ, a raɓsɛn tìì rì bèn ì mɛ̀nig lɛsàg; nni à kɔ̀rìghà min ɓi kìkɔm, à tumɛ̀n rìrèsàg ɗi gwìy ì ɓum.
Yɛ̀ɛ à lègsìghà ɓìtòkì, nni à kpaaghà Simɔn lɛ: Tyɛ̀ɛ̀ti kìkɔm ɓi dim ì rìɓày, ɓi pìg dam wɔɔ, ɓi ɓan ɓìzɛn. 
Simɔn à ɓàg nyi lɛ: Ǹɗèsàg, tyàa lali cem ɓi dam ì m̀pìghɛn, tyɛ̀ɛ̀ ki ɓan com, nni ǹɗì ɓiì pìigh dam lɛ yɛ̀ɛ wɔ̀ yɛɛ kpaa. 
Yɛ̀ɛ ɓɛ pikà dam, nni ɓɛ ɓangà ɓìzɛn lɛɛ̀gwey lèg ànɛ lɛ dam yaa yi tuùtùnɛ̀ngà. 
Fɔɔnnɛ ɓɛ reŋighà ɓɛ̀geni ɓaa ɓɛ ɓɛ ɓaghà ɓi kìkɔm kimbog rì kuriɓàɓ lɛ ɓɛɛ yu ɓɔ kì gheŋzii ritùg ɗi ɓìzɛn; ɓɛ yuis̀, ɓɛ roòzì ɓìzɛn ɓi ɓìkɔm ɓi kiɓɛ̀ɛ̀, lèg ànɛ lɛ ɓi tumɛ̀ngà rì ɓim. 
Yɛ̀ɛ Simɔn Pyɛɛri à ghɛngà fɔlɔɔ, nni à ɓakà Yeesus mɛ̀ɗu asu, à kpaa lɛ: Kan, pɛ̀sɛn mɛ̀ jàŋbog, ɓisuulɛ ǹɗì ǹkìì-kìɓe. 
A kpaaghà fɔlɔɔ lɛ, ìris wu ɓangà lɛ, rì Simɔn, rì ɓumɓɛ ɓɛ ɓaghà rì ɓɔ, ɓisuulɛ ɓɛ ɓangà ɓìzɛn lɛɛ̀gwey. 
Ìris wu ɓaadìghà girig ɓɔn ɓɛ Zeɓede ɓɛ kiɓɛ̀ɛ̀ ɓɛ lɛ rì Zyag rì Zyaŋ ɓɛ ɓɛ ɓaghà ɓɛ̀reŋkàŋ ɓɛ Simɔn. Fɔɔnnɛ Yeesus à kpaaghà Simɔn lɛ: Kɔ̀ɔ risi, à tumɛɛ gɛɛ̀nɛ, ɓum ɓɛɛ̀ɓɛ ù rì ɓiì ɓwemɓwemi ɓi sig à ɓìzɛn. 
Yɛ̀ɛ ɓɛ sugtighày rì ɓìkɔm a cɛɗ, nni ɓɛ càɗkà ɓyom ɓìcèm ɓɛ nɔɔ̀tì Yeesus.
Yɛ̀ɛ Yeesus à ɓaghà ɓì bàn ìdɛŋ, nni ŋwaàdɛŋ ànɛ kwiy à ɗyɛɛrɛ̀ngà nyoo bimiɗ à ghɛngà nyi, à kpì nyi a mɛ̀kòò, à ɓag ìsu ɓi zi, à ɓɔŋzì nyi lɛ: Ǹɗèsàg, i ki kɔni wɔ̀, kìya ɓà lɛ mɓati lɛ syeesyee ɓi nyoo yɛ̀m. 
Nni Yeesus à nàmgà càg, à kòm nyi, à kpaa lɛ: Ki kɔni mɛ̀ fɔlɔɔ, ɓati lɛ syeesyee ɓi nyoo yɔ̀ɔ̀; kwiy a ghàs nyi kì lèegh ɓi nyòò. 
Fɔɔnnɛ Yeesus à siitàkà nyi lɛ: Kɔɔ ɓùŋ mum kìɓan ki, wɔ̀lɛ, kɛ̀na ki rèsɛɛ yɛ̀ɛ Pìrɛɛtìrɛ̀, u funɛn com ɓisuu zòghɛ̀n yɔ̀ɔ̀, fɛlɛ yɛ̀ɛ Moyis à kàngà, rìkì ɗiǹ ɗyɛɛ resi ɓum ɓɛ̀cèm lɛ ù mɛ wɔ̀n.
Rìkem ɗi Yeesus ɗi kɛnkɛ̀ngà lɔŋ asu di ɗyɛɛ̀ sààsàà. Ɓum ɓɛ nti ɓɛ taŋzàg ɓyoo gwìy lɛ ɓɛɛ wowog ɓìtòkì ɓii, rì tì lɛ, a wɔɔ̀zi ɓɔ tìroɓ tyaa. 
Kìɓan kifog Yeesus nyii ǹti à kɛ̀ngì ɓi ɓìlɛŋ ɓi jaŋ, à kìkì bɔ̀ŋzɛ̀n wɔɔ.
Ŋwos adɛŋ, Yeesus à rèrèsàkà ɓum ɓìɓan ɓi Bɛ̀ll nni Ɓɛ̀fàrìzyɛŋ rì ɓɛ̀rèsàg-ɓìdɔ̀gsɛna ɓɛ ɓɛ pɛsɛngày ɓi ɓɔɔ ɓilɔ̀ŋ ɓɛ a Galile, rì ɓɛ a Zyude rì ɓɛ a Yorisalɛm ɓɛ kɔkɔ̀rìghà wɔɔ. Ìtèɗ wu Bɛ̀ll wu wu ɓaghà ɓi Kan wu kikìghà lɛ, a wɔɔ̀wɔ̀ɔ̀zì ɓum. 
Nni ɓum ɓɛdɛŋ ɓɛ tɛkày mum ànɛ à yitìghà ɓi rikɛ̀ɛ̀ ɓi kon, ɓɛ kaakàà bee inɛ lɛ ɓɛɛ ɗiŋi rì nyi ɓi naa, di ɓɛɛ ŋɔŋzi Yeesus nyi asu. 
Yɛ̀ɛ ɓɛ ghɛngà ɓi bee inɛ ɓɛɛ ɗiŋzi ŋwaànɛ̀n lɛ gwìy ì ceeghà, fɔɔnnɛ ɓɛ ɓɔkà rì nyi a bwèy, ɓɛ rɔŋzìì ŋwaànɛ̀n ɓi ɗyas ǹkàŋɛn ɓi kon, ɓɛ ki sɛɛdii nyi asuu Yeesus, ɓi nyìinyìm à ɓum. 
Yɛ̀ɛ Yeesus à ghɛngà rìgherɛ̀n ɗi ɓumɓɛ̀n, nni à kpaaghà ŋwaànɛ̀n lɛ: Tɛɛnɛ, ɓìɓe ɓyɔɔ ɓi ti ɓìcenɛn. 
Fɔɔnnɛ ɓumɓɛ lɛ, rì ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ tumɛ̀ngà rìŋwɔ̀ŋwɔ̀ŋì di ɓɛɛ fèfeg ɓi mɛ̀rem maa lɛ ghɛn yɛɛ ri lɛ à cenɛ̀n ɓum ɓìɓe, i ki cee ɓi lɛ Bɛ̀ll cɛ̀ncii? 
Yeesus à yighà ɓɛ̀fèg ɓaa, fɔɔnnɛ à tɔkà ɓɔ lɛ: Ɓisuucɛ nnɛ ɓì rì rì mɛ̀kuu mɛ mɛyitì mɛǹ ɓi mɛ̀rem? 
Rì rìkpaa ɗì lɛ: Ɓìɓe ɓyɔɔ ɓi ti ɓìcenɛn, rì ɗi lɛ pɛ̀sɛn aɗyòò u kɛɛghi, ɗibe ɗyɛɛ ri lɛ fyɛ̀ɗ? 
Nkɔ̀nkɔn lɛ ɓi yi lɛ, Man à mum à rì rì ìtèɗ wulɛ à cenɛ̀n ɓum ɓìɓe fɛ ɓi ziinɛ. Fɔlɔɔ nnɛ à kpaaghà min kisɛkɛ̀rɛ̀ lɛ: Nkpaa wɔ̀ lɛ: Pɛ̀sɛn aɗyòò, u teɗ kon wɔɔ̀ u kɛǹ a mɛɛ. 
Fɔlɔɔ nnɛ ŋwaànɛ̀n à ghàskà ki pɛ̀sɛɛ aɗyoo ɓi mis mɛ ɓum ɓɛ̀cèm, à teɗ kon anɛ à ɓaghà miì ǹnɔ̀nɔŋiyɛn, à ròŋì bee inɛ a mɛɛ mii, di a fafa Bɛ̀ll rìkem. 
Ɓum ɓɛ̀cèm ɓɛ kuuràkà, ɓɛ ki keekemzì Bɛ̀ll. Iris wu rongà ɓɔ ɓi nɗem ɓɛ kpaakpàà lɛ, tì ghɛɛ ɓɛ̀koŋnyoo ɓɛ ɓiɓan ɓi ŋwos a gɛɛ̀nɛ.
Ajɛ̀m ìnɛn, Yeesus à kpagà ɓi dan à ghɛn ǹterì-làmpoŋ̀ àdɛŋ ɗii lɛ Levi, di à kɔ̀kɔrii a-kɔ̀ɔ̀ wii wu kisay. Fɔɔnnɛ à kpaaghà nyi lɛ: Nɔ̀ɔ̀ti mɛ̀. 
Nni Levi à pɛ̀sɛ̀ngà aɗyòò, à càɗ ɓyom ɓii ɓìcèm, à nɔ̀ɔ̀tì nyi.
Fɔɔnnɛ à kɛ̀ngà rì Yeesus a mɛɛ mii, à taŋzɛ̀n coo kisɛ̀nɛ̀: Ɓɛ̀terì-làmpoŋ̀ lɛɛ̀gwey rì ɓum ɓɛdɛŋ ɓɛ ɗiɗìghà ǹɗaŋ ri ɓɔ. 
Nni Ɓɛ̀fàrìzyɛŋ rì ɓɛ̀rèsàg-ɓìdɔ̀gsɛna ɓɛ tumɛ̀ngà rìŋwɔ̀ŋwɔ̀ŋì di ɓɛɛ tɔtɔg ɓɛ̀yilàg ɓɛ Yeesus lɛ: Ɓisuucɛ nnɛ ɓi kìki lɛ, ɓì ɗiɗì, ɓì ki nɔnɔ ǹɗaŋ ri ɓɛ̀terì-làmpoŋ̀ rì ɓɛ̀kìì-kìɓe? 
Yeesus à ɓàkà ɓɔ lɛ: Ɓɛ̀roroɓ ɓɛɛ ti ɓɛ ɓalàg ɗì zày ì dɔgtà, àa ɓumɓɛ ɓɛ rì lɛ syeesyee. 
Ǹ-yùghà ɓi ki reŋii ɓumɓɛ ɓɛ ri lɛ saaɗ, lɛ ɓɛɛ lɔɔ̀ghrɛn mɛ̀rem, lɔŋ ɓɛ̀kìì-kìɓe ɓɛɛ̀ɓɛ ǹ-yùghà kì reŋii.
Ɓum ɓɛ kpaaghà Yeesus lɛ: Ɓyààmɛ̀n ɓidɛŋ, ɓɛ̀yilàg ɓɛ Zyaŋ ɓɛ ti ɓɛ celàg ɓìɗilàg, ɓɛ kikì bɔŋzɛ̀n, ɓɛ̀yilàg ɓɛ Ɓɛ̀fàrìzyɛŋ girig, wɔ̀lɛ ɓɛnkɔɔ ɓɔɔ ɗiɗì, ɓɛ ki nɔnɔ (cààmɛ̀n kìcèm). 
Fɔɔnnɛ Yeesus à ɓàkà ɓɔ lɛ: Ɓì rì nya lɛ ɓì kɔ̀ɔ̀sì ɓɛ̀reŋkàŋ ɓɛ ǹwɔlì giɓ zày, di ǹwɔlì giɓ a kaka rì ɓɔ? 
Cààmɛ̀n ki lɛ ɓɛɛ ɓatɛn ɓɔ ǹwɔlì giɓ ki tiì, mɛ̀ru mɛ̀n mɛɛ̀mɛ ɓɛ ri cèli ɓiɗilàg miì. 
Nni à teɗtìghà ɓɔ dàɗkì lɛ: Ɓaà ghàs ɓi zyònà ì kìlàà ì nyɔn ɓɛ raɗkì ki kitùg miì, ì ɓɛ kii fɔlɔɔ, ki nyɔn ki tùnɛ̀n, ɓyɛ̀ kɛɛ̀ ki wɔɔsɛn lɛ rì zyònà ì nyɔn, rì kìtùg ki kilàà. 
Ɓaà ɓèni ɓi mɛrɔ̀g mɛ nyɔn ɓi ɓìtùg ɓi ɓiren, lɛ mɛ ri ɓiì ki weeyii ɓìren, mɛ soɓɓàg, ɓìren ɓìcèm ɓi ɗyoŋ; 
kìɓan kifog ɓɛ ghɛɛ̀sɛɛ kì foŋì mɛ̀rɔ̀g mɛ nyɔn ɓi ɓìren ɓi nyɔ̀n. 
Fɔɔnnɛ ŋwaànɛ à mɛ mɛ̀ɛ̀zi ŋwɔm ɓi tìɗyàɓ ti mɛrɔ̀g, à ti kɛ̀ɛ kɔ̀ɔ̀di mɛ mɛ kaka nyɔn, lɛ mɛ abɛ̀y mɛɛ rɔɔtɛɛ ɓi rìghɛn ɗii.
Ŋwosi Saɓàt àdɛŋ, Yeesus à ghaghàghìyà ɓi dɛmi nyas, ɓɛ̀yilàg ɓii ɓɛ kɛɛnkɛ̀n di ɓɛɛ sòsori nyas, ɓɛ pyepyèg rì ɓyàg di ɓɛɛ ɗiɗì. 
Fɔɔnnɛ Ɓɛ̀fàrìzyɛŋ ɓɛdɛŋ ɓɛ tɔkà ɓɔ lɛ: Ɓisuucɛ nnɛ ɓi kìki ɓìɓan ɓi mum à ghɛ̀ɛ̀sɛɛ ɓi ki kìi ŋwosi Saɓàt? 
Nni Yeesus à ɓàkà ɓɔ lɛ: Ɓì ka ɓalà ɓi kiɓan ki Davit a kìghà ŋwos adɛŋ di zày ì kɔ̀ni lɛ, rì nyi rì ɓum ɓii? 
Yɛ̀ɛ Davit à ɗiŋìghà ɓi naà-Bɛ̀ll à teɗ bìrɛs yi ɓɛ faghà ɓisuu Bɛ̀ll ɓɛ ɗi yɔ rì ɓum ɓii, kɔm̀ lɛ ɓɛ̀pìrɛɛtìrɛ̀ cɛ̀ncaa ɓɛɛ ɓaghà lɛ, ɓɛ ɗi bìrɛs yiǹ. 
Fɔɔnnɛ Yeesus à kpaatìghà ɓɔ lɛ: Man à mum à làmii Saɓàt.
Ɓi gòn i Saɓàt ìdɛŋ, Yeesus à ɗiŋìghà ɓi naà-bɔ̀ŋzɛ̀n ìdɛŋ, à tum ɗì rèsàg ɗi ɓum; nni ŋwaàdɛŋ à ɓaghà wɔɔ, càg ki weèlem kìɓɔmɛn. 
Ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ fifìɓìghà nyi lɛ fyɛɛyi, lɛ ɓɛɛ ghɛǹ ǹkòo à ɓiì wɔ̀ɔ̀zii mum ŋwosi Saɓàt, lɛ ɓɛ kaakààghà kìɓan ki ɓɛɛ ɓanɛn mii lɛ ɓɛɛ sɔmɛn nyi. 
Kìɓan kifog, Yeesus à yighà ɓɛ̀fèg ɓaa, nni à kpaaghà ŋwaà càg kiɓɔmà lɛ: Pɛ̀sɛn aɗyòò, u rɛli fɛ̀ ɓi nyìinyìm à ɓum; nni ŋwaànɛ̀n à pɛ̀sɛ̀ngà aɗyòò, à rɛlì wɔɔ. 
Fɔɔnnɛ Yeesus à tɔkà ɓɔ lɛ: Kaliina ɓà mɛ, ɓìdɔ̀gsɛna ɓis ɓi kalii lɛ, ɓi gòn i Saɓàt, mum a ki kìɓe gìn kìrɔɔ? Lɛ a ghɛɓsi mum gìn, a caɗ nyi lɛ a wu? 
Nni Yeesus a seesèèghà ɓɔɔ̀cèm, à kpaa min ŋwaànɛ̀n lɛ: Nàma càg kɔɔ, ŋwaà nàm, càg ki ghàs kì ɓaà lɛ syeesyee. 
Fɔɔnnɛ ɓumɓɛ̀n ɓɛ wokà bim, ɓɛ tumɛ̀n rìnyoònyòlɛ̀n ɓi com ki ɓɛ rì ɓiì kìi Yeesus.
Ɓi cààmɛ̀n kiǹ innɛ Yeesus à ɓɔkà ki ɓɔ̀ŋzaagh ɓi dòn aɗyòò, à ghagsì ìru wùcèm ɓi rìɓɔ̀ŋzì ɗi Bɛ̀ll. 
Ɓi duri tana, à reŋìghà ɓɛ̀yilàg ɓiì, à ɓɔ̀n ɓum miì ǹtɛ̀ɗ rì ɓɛɓɛɛ̀, à ròò ɓɔ ɗii lɛ, ɓɛ̀kɛ̀nì-fìtom.
Ɓɛ ɓaghà lɛ: Rì Simɔn ànɛ à roòghà lɛ Pyɛɛri, rì Andire à geni, rì Zyag, rì Zyaŋ, rì Filiɓ rì Batelemi, 
rì Matyoo, rì Tomas, rì Zyag à man à Alfe, rì Simɔn ànɛ à ɓaghà Zelot 
rì Zyudɛ à man à Zyag, rì Zyudas Iskariyot ànɛ à ki ghalà lɛ à tɔ̀kɛɛ Yeesus.
Nni Yeesus à sɛngày rì ɓɔ, à rɛlì ɓi lɛ̀gsì, jàŋ inɛ coo gwìy ì ɓɛ̀yilàg ɓii i ɓaghà, rì gɛ mum ànɛ à pɛ̀sɛ̀ngày a Zyude, rì a Yorisalɛm, rì ɓi bèn ì rìɓày ànɛ a Tiir, rì Sidɔŋ. 
Ɓumɓɛ̀n ɓɛ yughày lɛ ɓɛɛ wowog ɓìtòkì ɓi Yeesus, à ki wɔ̀ɔ̀zi ɓɔ tìroɓ tyaa, fɔɔnnɛ ɓɛ̀roɓɛ ɓìɓeɓtàg ɓi mɛghay ɓi yeèyèèsìghà, ɓɛ wɔngà girig. 
Ɓum ɓɛ̀cèm ɓɛ kaakààghà lɛ ɓɛɛ kòm nyi, ɓisuulɛ ìtèɗ wudɛŋ wu kpaŋkpàŋgày nyi ɓi nyoo, wu wɔɔ̀wɔ̀ɔ̀zì ɓɔɔ̀cèm.
Fɔɔnnɛ Yeesus à pɛɓsɛ̀ngà ɓɛ̀yilàg ɓii, à kpaa ɓɔ lɛ: Mààgh rì mìni ɓɛ ɓì rì ɓɛ̀soghàsogha ɓisuulɛ kìlɔ̀ŋ ki Bɛ̀ll ki ri kiŋkìn.
Mààgh rì mìni ɓɛ ɓi wowog zày ɓigomìnɛ, ɓisuulɛ ɓì ɓiì wurii! Mìni ɓɛ ɓi rènɗen ɓigomìnɛ, mààgh rì mìni lɛ ɓì rì ɓiì wɔ̀li. 
I ɓum ɓɛ ɓeèzɛɛ mìni, ɓɛ ɓèn mìni, ɓɛ sɛmgì mìni, ɓɛ ki ren mini ɗii ɓi ǹɗaŋ waa, ɓisuu Man à mum, ɓì ɓiì ɓaa rì ɓɛ̀mààgh. 
Nyàànyaana, ɓì ki sànsam ɓi ŋwos anɛ̀n, lɛ mɛ̀lèɓ min mɛ aɗyoo mɛ teghɛɛ lɛɛ̀gwey; lɛ fɔlɔɔ nnɛ ɓɛ̀seŋi ɓaa ɓɛ ɓɛsɛ̀ɛ̀mɛn ɓɛ tɔtɔ̀ɓkà ɓɛ̀kpaŋzì-ɓìɓan.
Wɔ̀lɛ nyìighnyìg rì mìni ɓɛ̀guŋgum, lɛ mìnii ti rì gàɓ yìn i kìnyàà! 
Nyìighnyìg rì mìni ɓɛ ɓì mɛ wuràg ɓigomìnɛ, lɛ ɓì rì wog zày! Nyìighnyìg rì mìni ɓɛ ɓi wɔ̀wɛy ɓigomìnɛ, lɛ ɓì biì ɓaa rì ǹɗemi-kɛŋɛn ɓì ki rèn. 
Nyìighnyìg rì mìni, di ɓum ɓɛ̀cèm ɓɛɛ̀ sɛsɛg mini, lɛ fɔlɔɔ nnɛ ɓɛ̀seŋi ɓaa ɓɛ ɓɛsɛ̀ɛ̀mɛn ɓɛ sɛsɛ̀kà ɓɛ̀pwààpwaà ɓɛ ɓɛkpaŋzì-ɓìɓan.
Wɔ̀lɛ, ǹkalii mìni ɓɛ ɓi wowog mɛ lɛ, keesiina ɓɛ̀bènàbena ɓin, ɓì kì ɓumɓɛ ɓɛɛ̀ ɓèeɓeèzɛ̀n mìni kìrɔɔ. 
Màŋina ɓumɓɛ ɓɛ ti ɓɛ cɛmgì mìni, ɓì ɓɔ̀ŋzàg ɓisuu ɓɛroɓɛ ɓɛɛ̀ tɔtɔɓ mini. 
I mum à ɓoogh wɔ̀ ɓi rìtam ɗi kimɛŋ, fati nyi ɗi weèlem; i ŋwaà ɓàtɛɛ wɔ̀ rìga, càra nyi a teèti bùɓi yɔ̀ɔ̀. 
Mum ǹcèm ànɛ à lɔni wɔ̀ com, faa nyi kɔ̀, fɔɔnnɛ ŋwaànɛ à ɓàtɛɛ wɔ̀ com, kɔ̀ɔ tɔg nyi lɛ a pɛɛ̀zi wɔ̀ kɔ. 
Kìɓan ki ki kɔni wɔ̀ lɛ ɓum ɓɛɛ kilag wɔ̀, wɔ̀ kìlàg girig ɓɔ kɔ̀. 
I ɓi keesii lɔŋ lɛ ɓumɓɛ ɓɛ keesii mìni, kìɓan ki kuurakɛn kaa ɓa ɓi a lɔ̀ŋkin, lɛ ɓɛ̀kìì-kìɓe ɓɛ ti ɓɛ keesàg girig ɓumɓɛ ɓɛ keesii ɓɔ. 
I ɓumɓɛ ɓɛ ti ɓɛ kilàg mìni kìrɔɔ ɓɛɛ̀ɓɛ ɓì ti ɓì kìlàg kìrɔɔ, di ɓì ka ki ɓi kiɓan ki kuurakɛn, lɛ ǹsoò ɓɛ̀kìì-kìɓe, ɓɛ ti ɓɛ kilàg fɔlɔɔ. 
I ɓumɓɛ ɓì yii lɛ ɓɛ ri lɛ ɓɛ leɓ mìni pon ɓɛɛ̀ɓɛ ɓì ti ɓì ɓɔ̀ràg ɓyom, kìɓan kidɛŋ ki kuurakɛn ki yin foo, lɛ ɓɛ̀kìì-kìɓe ɓɛ ti ɓɛ ɓɔràg ɓɛ̀ro ɓɛ̀kìì-kìɓe ɓyom lɔŋ lɛ ɓɛ ri ɓɔ ɓyɔ ɓiì pɛ̀ɛ̀zii. 
Kìɓan kifog, keesiina ɓɛ̀bènàbena ɓin, ɓì kìkì ɓɔ kìrɔɔ, ɓì ki ɓɔ̀rag ɓum ɓyom, kɛ̀ ɓi mìngi tityɛɛ lɛ, ɓɛ ri mìni ɓiì pɛ̀ɛ̀zii ɓyɔ. I ɓì kìi fɔlɔɔ, mɛ̀lèɓ min mɛ ri ɓiì tèghɛɛ, ɓì ki ɓa ɓɔn ɓɛ Bɛ̀ll ànɛ à teŋmɛɛ kɛ̀ɛ̀ vèg ɓisuulɛ, nyii rilàg rì geesɛ̀n ɓi ɓɛg ànɛ a ɓɛ̀tènteǹ rì ɓɛ̀kìì-rìgɛn. 
Ɓaana rì ǹɗem wu nyìighnyìg lɔŋ yɛ̀ɛ Seŋi wìn a rì rì ǹɗem wu nyìighnyìg.
Kɛ̀ ɓi ɓa ɓɛ̀yɔ̀mì ɓum fɔɔnnɛ Bɛ̀ll àa yɔ̀m ɓì mini; kɛ̀ ɓi fa ɓum zɔɔ, fɔɔnnɛ Bɛ̀ll àa fa ɓi mini zɔɔ; cenɛɛna ɓɛ̀geni ɓin, fɔɔnnɛ Bɛ̀ll à rì mìni ɓiì cenɛɛ. 
Faana ɓum ɓyom fɔɔnnɛ Bɛ̀ll à rì girig mìni ɓiì faà ɓi coo vèg ìnɛ ì rì ǹɗonɛn lɛ pisa, ì ki ɓa ǹnɔ̀rakɛn, ì rààràà; vèg ìnɛn yɛɛ̀nɛ ɓɛ ri wɔ̀ ɓiì sùùrii ɓyom ɓi ɓàm à kìlàà kɔɔ; ɓisuulɛ vèg ìnɛ ù ti ù fèkì ɓɛ̀ro ɓyom miì, yɛ̀ɛnɛ ɓɛ ri girig wɔ̀ ɓyɔ ɓiì fèegh miì.
Nni Yeesus à teetìghà ɓɔ dàɗkì ìdɛŋ lɛ: Ɗyaŋɗyàŋ à rì nya lɛ à ɓan roɗyaŋɗyàŋ ɓi kìgeŋ, ɓɛ rɔɓ lɛ ɓɛ kpii ɓi ɓɛsɛ̀ɛ̀ ɓɛ̀cèm ɓi rìɓee?
N-yilàg à yin lɛ à cee ǹɗèsàg wìì, kìɓan kifog, i à kpaŋzɛɛ cilag kii, à rì lɛ à ɓa yɛ̀ɛ ǹɗèsàg wìì.
Ɓisuucɛ nnɛ ù ghɛɛ kìfɛfɛy ki ki ri ɓi ɗis ɗi goni, kɔ̀ɔ ghɛn ǹwɔ̀g wu wu ri ɓi ɗiǹkɔ̀ɔ̀? 
Nsoò lɛ: Lannɛ ù rì lɛ ù kpaa goni lɛ, maasòŋ, kìya m̀pisi wɔ̀ kìfɛfɛy ki wɔ̀ ɓi ɗis, kɔm̀ lɛ ù ghɛɛ ɓi nwɔ̀g wu wu ri ɓi ɗiǹkɔ̀ɔ̀? Wɔ̀ ŋwaà fyɛy fyɛy ɓi ŋwɔm ìghèy ɓi ɗùm! Ka pisi ǹwɔ̀g wu wu ri wɔ̀ ɓi ɗis, di fɔlɔɔ nnɛ u konag kì ghɛɛ̀ yɛ̀ɛ u pisi kìfɛfɛy ki ki ri ɓi ɗis ɗi goni.
Syeesyee à kìte a maà wum ɓi ɓiɓeɓtàg ɓi ɓiɗùn, ǹsoò kìɓeɓtàg ki kite, ki yin lɛ ki wum ɓìsyeesyee ɓi ɓiɗùm. 
Lɛ ɓɛɛ̀ yilag kite kicèm ɓi ɓìɗùn ɓi kɔ. Ŋwaà yin lɛ à kɔs dii ɓi ǹɗyèm wu gay, ǹsoò lɛ à kɔs gin ɓi nɗyèm wu keŋ. 
Syeesyee à mum à ti à kìlàg ɓìɓan ɓi syeesyee lɛ, à rì rì syeesyee à ǹɗem; kìɓeɓtàg ki mum ki kilàg ɓìɓan ɓi ɓeɓtɛn lɛ, ki ri rì kìɓeɓtàg ki ǹɗem, lɛ ŋwɔm wu mum wɛɛ̀ kpaakpaa kiɓan ki ki roni nyi ǹɗem.
Ɓisuucɛ nnɛ ɓi rereŋi mɛ lɛ Kan, Kan, kɛ̀ ɓi ki kì com ki ǹkpaa mìni? 
Ǹɗì lɛ ǹkpaa mìni lɛ, mum bimiɗ ànɛ à yùu a lɔ̀ŋkɛm̀, à wog rìrèsàg ɗyɛm̀, à ki nɔ̀ɔ̀ti ɗyɔ, 
à pisɛɛ ŋwaànɛ à ɓaghà ɓi kìtoŋ ki mɛɛ; à timgà zi, à kpaŋ ɓi rìɓan à ghɛ̀lɛ̀n yì kìtoŋ miì aɗyòò; yɛ̀ɛ don yi mɛnig yi kpagà, poɓɓo à yù kì roŋdɛɛ ɓi mɛɛ mɛǹ, kìɓan kifog, mɛ̀ kɛɛ̀ nyɛ̀ŋɗɛn, lɛ mɛ ɓaghà mɛ̀ toŋɛn lɛ syeesyee. 
Nni wɔ̀lɛ ŋwaànɛ à woogh rìrèsàg ɗyɛm̀, kɛ̀ɛ nɔ̀ɔ̀ti ɗyɔ, à pisɛɛ ŋwaànɛ à saghìghà mɛɛ mii ɓi m̀bume aɗyòò, kɛ̀ɛ tim lɛ a ghɛlɛn yì kìtoŋ ɓi zi i nteɗ. Yɛ̀ɛ poɓɓo à roŋɗɛ̀ngà miì, mɛ ghas kì kpìlaagh, mɛ waàrɛ̀n mɛ̀cèm.
Yɛ̀ɛ Yeesus à lègsìghà kì kalii ɓiɓan ɓi à ɓaghà lɛ a kpaa gwìy ì ɓum ɓɛ kilɔ̀ŋ, fɔɔnnɛ à kɛ̀ngà a Kapɛrinawum. 
Muu Ròmɛŋ àdɛŋ ànɛ à ɓaghà ǹkɔ̀mɛ̀n-ɓɛ̀sujàà, à ɓaghà rì ǹkìì-kìsay anɛ à keesìghà lɛɛ̀gwey; nni ǹkìì-kìsay anɛ̀n à roròɓkà, di à ti ɓiì kɔ̀ɔkɔɔ̀sì. 
Yɛ̀ɛ ǹkɔ̀mɛ̀n-ɓɛ̀sujàà ànɛn à wokà rìkem ɗi Yeesus, nni à pɛ̀sìghà ɓɛ̀sɛ̀ɛ̀mɛn ɓɛ Ɓɛ̀yudɛ̀n ɓɛdɛŋ, à rom ɓɔ a lɔŋ̀kii, lɛ ɓɛɛ kpaa nyi lɛ, à yu kì ghɛɓsii ǹkìì-kìsay wiì. 
Yɛ̀ɛ ɓumɓɛ̀n ɓɛ kpagà Yeesus a nyoo, nni ɓɛ ɓɔŋzàkà nyi, ɓɛ siìrɛ̀n rìkpaa lɛ: Tààta! Ù ghɛ̀ɛ̀sɛɛ kì kìi ǹkɔ̀mɛ̀n-ɓɛ̀sujàà ànɛ kìɓan ki à tɔɔgh wɔ̀ ki, 
ɓisuulɛ, à keesii kìlɔ̀ŋ kis, nnyɛɛ ki togà naa yìs i bɔ̀ŋzɛ̀n. 
Nni ɓɛ sugtɛ̀ngà min ɗi Yeesus, yɛ̀ɛ ɓɛ ɓaghà di ɓɛ ti jàŋbog rì mɛɛ nni ǹkɔ̀mɛ̀n-ɓɛ̀sujàà à romgày ɓɛ̀reŋkàŋ ɓii lɛ ɓɛɛ kpaa Yeesus lɛ: Tɛɛnɛ, kɔ̀ɔ teki ǹtɔɓ wìn; lɛ ǹkpaŋi ɓi rikuu ɗi mum ɗi lɛ ù ɗiŋì ɓi naa yɛ̀m. 
Fɔɔnnɛ màa ghɛɛ lɛ, ǹkpaŋi ɓi ɓi ǹɗɛli wulɛ mɛ̀ɛmiɗ n-yù wɔ̀ jàŋbog, kìɓan kifog, kali lɔŋ jɛ̀ɛ̀ ì ŋwɔm, di ǹkìì-kìsay wɛm̀ a wɔǹ. 
Lɛ mɛ̀ɛmiɗ ǹɗì rì ɓumɓɛ ɓɛ kɔmɛɛ mɛ̀; ǹki ɓa ti ri ɓɛ̀sujàà ɓɛ mɛ̀ ǹkɔ̀mɛɛ; i ǹkpaa adɛŋ lɛ kɛ̀na! à kɛ̀n; ǹki kpaati ambog lɛ a yu, à yù; ǹsoò màa kpaa ǹkìì-kìsay wɛm̀ lɛ, kìya fɛlɛ, à kì fɔlɔɔ. 
Yɛ̀ɛ Yeesus à wokà ɓìɓan ɓi ǹkɔ̀mɛ̀n-ɓɛ̀sujàà à kpaaghà ɓiǹ, à kuuràkà nyi; fɔɔnnɛ à nìmɓɛ̀ngà à fa mis rì gwìy ì ɓum à kpaa lɛ: Mìni ɓum, ǹsoò a Isirayɛl, ǹka ghɛngà ɓi mum ànɛ à rì rì coo rìgherɛ̀n yɛ̀ɛ ɗi ŋwaànɛ. 
Nni ɓumɓɛ ǹkɔ̀mɛ̀n-ɓɛ̀sujàà à romgày, ɓɛ sugtìghà a mɛɛ mii, ɓɛ tanɛ̀n lɛ, ǹkìì-kìsay anɛ à roròɓkà à mɛ wɔ̀n.
Ɓi duri tana, Yeesus à kɛ̀ngà min ɓi bàn ìdɛŋ ɗii lɛ Nayin. À ɓaghà ǹɗaŋ lɛ, rì ɓɛ̀yilàg ɓii, rì coo kituu ki ɓum. 
Yɛ̀ɛ à ɓaghà di à ti jàŋbog rì ìsuunaa wu ɓi rìɗìŋɗàg ɗi bàn ìnɛn, nni ɓɛ kɛnkɛ̀ngà kì ɓomi kìloŋ ki mum; mum àncèm à ɓaghà m̀bobog à man à ǹkpɔɓ wu giɓ wudɛŋ. Ɓumɓɛ ɓi bàn ìnɛn, lɛɛ̀gwey ɓɛ kɛɛ̀kɛ̀ɛ̀zɛ̀ngày ǹɗaŋ rì ǹkpɔɓ wiǹ. 
Yɛ̀ɛ Kan à ghɛngà giɓ anɛ̀n, à wog nyi nyìighnyìg, à kpaa nyi lɛ: Kɔ̀ɔ rènɗen. 
Fɔɔnnɛ à tyoŋdɛ̀ngà, à kòm fìkɔrɔŋ fi kilòn; ɓumɓɛ ɓɛ tɛtɛ̀kà fyɔ ɓɛ rɛlì, Yeesus à kpaa lɛ: Dɛlì ì mum, ǹkpaa wɔ̀ lɛ, pɛ̀sɛn aɗyòò! 
Nni kìloŋ ki pɛsɛ̀ngà kìkɔ̀ɔ̀kɔ̀ɔ̀, ki tumɛn ɓìtòkì, Yeesus à pɛ̀ɛ̀zì nyi rì jɛɛ. 
Ɓum ɓɛ̀cèm ɓɛ ɓɛ ɓaghà wɔɔ, ɓɛ ghɛngà kìɓan kiǹ koŋnyòò. Fɔɔnnɛ ɓɛ keèkèmzìghà Bɛ̀ll ɓɛ kpaakpàà lɛ: Coo ǹkpaŋzì-ɓìɓan a ghɛnɛɛ a lɔ̀ŋkis, rì tì lɛ Bɛ̀ll à yùu kì ghɛɓsii kilɔ̀ŋ kii. 
Fɔɔnnɛ ɓɔlɛ ànɛ̀n à sààghà lɛ rì ɓi zi ì Zyude bimiɗ, rì ɓi ɓìlɔ̀ŋ ɓidɛŋ ɓi ɓi ɓaghà wɔɔ nunùg.
Ɓɛ̀yilàg ɓɛ Zyaŋ ɓɛ kɛngà nyi kì kpaà gɛ ɓìɓan anɛ̀n. 
Fɔɔnnɛ Zyaŋ à reŋìghà ɓɛ̀yilàg ɓii ɓɛɓɛɛ̀, à rom ɓɔ yɛ̀ɛ Kan, lɛ ɓɛɛ tɔg nyi lɛ: Wɔ̀ yɛɛ ri nya roànɛ à ghɛ̀ɛ̀sɛɛ kì yùu gìn, ti ɓoŋ̀ɓoŋ tì roàdɛŋ? 
Yɛ̀ɛ ɓɛ kpagà yɛ̀ɛ Yeesus, ɓɛ kpaa nyi lɛ: Zyaŋ Bàɓtis yɛɛ romiì ɓìsi lɛ, tì tɔg wɔ̀ lɛ: Wɔ̀ yɛɛ ri nya roànɛ à ghɛ̀ɛ̀sɛɛ kì yùu, gìn ti ɓoŋ̀ɓoŋ tì ŋwaàdɛŋ? 
Ɓi cààmɛ̀n kɔm̀ kiǹ, Yeesus à wɔ̀ɔ̀zìghà ɓɛ̀roroɓ lɛɛ̀gwey, rì ɓɛ̀lɛnlɛm, rì ɓumɓɛ ɓɛ ɓaghà rì ɓìɓeɓtàg ɓi mɛghay, à ki kì lɛ, ɓɛ̀ɗyaŋɗyàŋ lɛɛ̀gwey ɓɛ ghɛnɛ̀n tì. 
Fɔɔnnɛ à kpaaghà ɓumɓɛ Zyaŋ à romgày ɓɛǹ a lɔ̀ŋkii lɛ: Kɛ̀ɛna kì kpaà Zyaŋ ɓìɓan ɓi ɓì ghɛɛ, rì ɓi ɓì woogh; ɓyɛɛ ri lɛ: ɓɛ̀ɗyaŋɗyàŋ ɓɛ ghɛɛghɛnɛ̀n tì, ɓɛ̀lɛnlɛm ɓɛ kɛɛ̀kɛ̀ɛ̀ lɛ syeesyee, ɓɛ̀kukwiy ɓɛ teètèètì syeesyee à nyoo, ɓɛ̀lɔlɔg ɓɛ woòwòòghrɛ̀n, ɓìloŋ ɓì gheèghèmɓɛ̀n, Syeesyee à Ɓɔlɛ à kaàkàlɛ̀n a ɓɛ̀soghàsogha. 
Nni mààgh rì ŋwaànɛ àa kɛ̀ɓtɛn ɓi fiɓàg lɛ mɛ̀.
Yɛ̀ɛ ɓum ɓɛ fìtom ɓɛ Zyaŋ ɓɛ sugtìghà, nni Yeesus à tumɛ̀ngà ɓum rì kpaa ɗi kiɓan ki Zyaŋ, à tɔg ɓɔ lɛ: Cɛ kɛɛ̀ki ɓì kɛ̀ngà kì ghɛɛ̀ ɓi-reɓ? Kìsyòŋ ki fɛ̀ɛ̀fɛ̀ɛ̀ a nyɛ̀ɛnyɛŋzì gìn? 
Nni cɛ ɓi kɛ̀ngà kì ghɛɛ̀, ɓaà yi ɓi ŋwaànɛ à rì ǹɗɛ̀ŋɗɛn lɛ syeesyee? Kìɓan kifog ɓumɓɛ ɓɛ ri ɓɛ̀rɛ̀ŋɗɛn, lɛ syeesyee ɓɛ ki ghɛghɛɓ ɓi-kum, ɓɛ ti ɓɛ kɔràg ɓi mɛɛ mɛ mɛfòm. 
Nni cɛ ɓì kɛ̀ngà min ki ghɛɛ̀? Ǹkpaŋzì-ɓìɓan? Ɛ̀ɛ̀! Ǹkalii mìni lɛ, ŋwaànɛ ɓi ghɛngà ànɛn à cee gì ǹkpaŋzì-ɓìɓan. 
Ɓisuulɛ Zyaŋ yɛ̀ɛ rì roànɛ ɓɛ kangà ɓi kaàtà à Bɛ̀ll lɛ: Ghɛna ǹɗomi mum wɛm̀ à fìtom wɔ asu lɛ a pegsɛn wɔ̀ bee.
Ǹkpaa mìni lɛ, ɓi ɓum ɓɛ̀cèm ɓɛ ɓɛ yalɛ̀ngà ɓi ɗùm ɗi giɓ, ŋwaànɛ à cee Zyaŋ à yin; kìɓan kifog siitòn a mum ànɛ ɓi kìlɔ̀ŋ ki Bɛ̀ll à cee nyi. 
Ɓum ɓɛ̀cèm ɓɛ ɓɛ wowòkà ɓìtòkì ɓi Zyaŋ, ǹsoò ɓɛ̀terì-làmpoŋ̀, ɓɛ ghɛngà lɛ Bɛ̀ll à rì lɛ saaɗ; kɛɛ kìghà lɛ, ɓɛɛ kɛǹ, Zyaŋ a ɓaɓti ɓɔ. 
Kìɓan kifog, Ɓɛ̀fàrìzyɛŋ rì ɓɛ̀rèsàg-ɓìdɔ̀gsɛna ɓi Ɓɛ̀yudɛ̀n ɓɛ ɓengà fèg ànɛ Bɛ̀ll à ɓaghà rì nyi ɓisu waa, yɛ̀ɛ ɓɛ ɓengà kì kɛ̀ɛ lɛ Zyaŋ a ɓaɓti ɓɔ. 
Nni ǹɗì lɛ ǹfèg ɓà gbàà ì ɓum ì gɛɛ̀nɛ rì cɛ? Ì pisɛɛ ɓà rìkuu ɗi ɓum aɗi? 
Ì pisɛɛ ɓɔɔɓɔɓti ɓɛ ɓɛ kɔkɔ̀rii ɓi ǹlɛm̀ɓog; ɓɛdɛŋ ɓɛ kakàlì ɓɛ̀geni ɓaa lɛ: Tì mɛ kì lɛ, tì ɓog mìni mɛ̀keŋ, kɛ̀ ɓi ɗyen, tì kɛɛ̀gh mìni kìɓààsì ki riwù, kɛ̀ ɓi ki rèn. 
Lɛ yɛ̀ɛ Zyaŋ Bàɓtis à yùghà, à ɓaghà kɛ̀ɛ ɗi bìrɛs, kɛ̀ɛ ki nɔ mɛrɔ̀g, mìni lɛ, à rì rì kìɓeɓtàg ki ǹghay. 
Man à mum à yùy, à kìkì lɛ, à ɗiɗì, à nɔnɔ̀, mìni lɛ: À rì ǹɗii com, à ki ɓa ti kinɔɔ̀ mɛ̀rɔ̀g, nyi tì rìghan ɗi ɓɛterì-làmpoŋ̀ rì ɓɛ̀kìì-kìɓe. 
Kìɓan kifog ɗyomzɛ̀n ɗi Bɛ̀ll ɗi mɛ ghɛnɛn lɛ ɗi ri lɛ saaɗ a ɓɔn ɓii.
Fàrìzyɛŋ adɛŋ yɛɛ reŋìghà Yeesus lɛ a kɛǹ kìɗiì a mɛɛ mii, fɔɔnnɛ Yeesus à ɗiŋìghà ɓi naa ì ŋwaànɛ̀n à kɔ̀rì ɓi ɓìɗilàg. 
Nni ǹkìì-kìɓe a giɓ ànɛ à ɓaghà ɓi bàn ìnɛn à wokày lɛ, Yeesus à rì ɓi ɓyom ɓi ɗiyɛn a mɛɛ mɛ Fàrìzyɛŋ ànɛ̀n; fɔɔnnɛ à yughày rì ɓeŋ à tìrààre ǹɗonɛn lɛ pisa, 
à rɛlì Yeesus ajɛ̀m fɛlɛ̀ a mɛ̀kòò mii, à rènɗèn lèg ànɛ lɛ misì mii mɛ ɓwaŋzìghà mɛ̀kòò mɛ Yeesus. Fɔɔnnɛ à tɔ̀sìghà mɔ rì tyòŋ tii, à lɛ̀ŋlɛ̀ŋ mɔ à ki sisiŋi mɔ tìrààre. 
Yɛ̀ɛ Fàrìzyɛŋ ànɛ à reŋìghà Yeesus à ghɛngà fɔlɔɔ, à fèg ɓi ǹɗem wii lɛ: I Yeesus àa rì ǹkpaŋzì-ɓìɓan, di à rì lɛ, a yi lɛ, giɓ anɛ a kòmkom nyi ànɛ̀n, à rì kìɓeɓtàg ki giɓ. 
Nni Yeesus à kpaaghà ŋwaànɛ̀n lɛ: Simɔn, ǹɗì rì kìɓan ki lɛ ǹkpaa wɔ̀, roànɛn à pɛ̀ɛ̀zì nyi lɛ: Nɗèsàg tòòghrɛn! 
Ŋwaàdɛŋ yɛ̀ɛ tɔtɔ̀kà ɓum ɓɛɓɛɛ̀ ɓɛ̀pon, roànɛ, ɓɛ̀hɔnɗɛ̀ɗ ɓɛtaǹ, roàmbog, dolà ǹtɛ̀ɗ. 
Nni yɛ̀ɛ ɓɛ ɓaghà ɓi ri bee i ǹlèɓɛn nyi ɓɛ̀pon ɓɛǹ, nni à cenɛ̀ngà ɓɔ mɔ̀ɔ̀ni mɛ̀n ɓɛ̀sɛ̀ɛ̀ ɓɛ̀cèm. Nni ɓi ɓumɓɛ kiɓɛ̀ɛ̀ ɓɛǹ, roàbe yɛɛ ri lɛ à keesì ɓà ŋwaànɛ̀n à cee roàmbog? 
Simɔn à ɓàg Yeesus lɛ: Mɛ̀ ǹghɛɛ lɛ, roànɛ ɓɛ cenɛ̀ngà ɓyoo mɔ̀ɔ̀ni. Yeesus à kpaa nyi lɛ: Ù kpaa saaɗ. 
Fɔɔnnɛ Yeesus à lɔɔ̀ghrɛ̀ngà yɛ̀ɛ giɓ anɛ̀n, à ki kpaa ti Simɔn lɛ: Ù ghɛɛ giɓ anɛ? Màa yùu a lɔ̀ŋkɔɔ, kɔɔ̀ fa mɛ mɛ̀nig mɛ lɛ nsoò mɛ̀kòò miì; wɔ̀lɛ nyii soo mɛ̀ mɛ̀kòò rì misì mii, à ki tɔ̀si mɔ rì tyòŋ tii. 
Yɛ̀ɛ maà kpaŋi a lɔ̀ŋkɔɔ, wàa lɔ̀ri ɓi mɛ, kìɓan kifog, giɓ anɛ à fɔli ɓi loo mɛ̀ rìlɔ̀ɛ̀ɗ ɗi mɛkòò. 
Wɔ̀ wàa siŋii ɓi mɛ mɔ̀ɔ ɓi ǹto, wɔ̀lɛ nyii siŋii mɛ̀ tìrààre ɓi mɛ̀kòò. 
Giɓ anɛ à rèsii coo geesɛ̀n lɛɛ̀gwey ɓisuulɛ, gɛ ɓìɓe wiì à tì ǹcenɛn; kìɓan kìfog ŋwaànɛ ɓɛ cenɛɛ lɛsàg, à ti a rèsàg girig geesɛ̀n lɛsàg. 
Fɔɔnnɛ Yeesus à kpaaghà min giɓ anɛ̀n lɛ: Ɓìɓe ɓyɔɔ ɓi ti ɓìcenɛn. 
Nni ɓumɓɛ ɓɛ ɗiɗìghà ǹɗaŋ ri nyi ɓɛ tumɛ̀ngà rìfèg ɓi mɛ̀rem maa lɛ: Rìkuu ɗi mum aɗi ɗyɛɛ ri lɛ, ɗi ɗyɛɛ̀ ceecenɛ̀n ɓum lɛ rì ɓìɓe miì? 
Wɔ̀lɛ Yeesus à kpaaghà giɓ anɛ̀n lɛ: Rìgherɛ̀n ɗyɔɔ ɗi ghɛɓsii wɔ̀, kɛ̀na lɛ fyòoog.
Ajɛ̀m ìnɛn, Yeesus à kɛ̀ɛ̀kɛ̀ɛ̀ghà lɛ rì ɓi bàn rì ɓi ɓìlɔ̀ŋ, di a làalamɓɛ̀n à kakàlì Syeesyee à Ɓɔlɛ à kìlɔ̀ŋ ki Bɛ̀ll. A ɓaghà ǹɗaŋ lɛ rì ɓɛ̀yilàg ɓii ǹtɛ̀ɗ rì ɓɛɓɛɛ̀, 
rì ɓɛ̀yiɓ ɓɛdɛŋ ɓɛ à nàɓkà ɓìɓeɓtàg ɓi mɛghay ɓi ɓɔ, à ki wɔ̀ɔ̀zi ɓɔ tìroɓ tidɛŋ; ɓɛ̀yiɓ ɓɛǹ ɓɛ ɓaghà lɛ: Rì Marii Madelɛn ànɛ ɓìɓeɓtàg ɓi mɛghay ɓi kpagà ɓi nyoo taàɓɛ̀ɛ̀, 
rì Zyaanɛ à gili Cuza ànɛ à ɓaghà m̀ɓèŋì-ìkum wu Eroodɛ, rì Soosana, rì ɓɛ̀yiɓ ɓɛdɛŋ tì lɛɛ̀gwey ɓɛ ɓɛ ghɛɛghɛ̀ɓsìghà ɓɔ rì ìkum waa.
Nni coo gwìy ì ɓum ì taŋzɛ̀ngà; ɓum ɓɛ pɛsàg yì bàn lɛ bàn lɛ ɓɛɛ yu Yeesus a nyoo; fɔɔnnɛ à tekà min ɓɔ dàɗkì ìnɛ: 
Ŋwaàdɛŋ yɛ̀ɛ kɛ̀ngà kì mìsi boo ì ɓyom yìì nni yɛ̀ɛ à mìmìskà, boo ìdɛŋ ì kɛ̀n kì kpìi ɓi bee aɗyoo, ɓɛ̀ghaàgh-bee ɓɛ ɓɛɛ̀dàg yɔ̀, tììlì ti ki ɗi yɔ̀ bimiɗ. 
Gàɓ ìdɛŋ ì kpì ɓi gɔ̀g; yɛ̀ɛ ì ròòghà, ì womdàg ɓisuulɛ zi i ɓaghà kìgbag. 
Fɔɔnnɛ gàɓ ìmbog ì kɛ̀ngà kì kpìi ɓi nyìinyìm à ɓìkàrag, ɓi roòsɛ̀n nɗaŋ ri boo ìnɛ̀n ɓi laatàg yɔ̀. 
Gàɓ ìmbog ì kpìghà ɓi syeesyee à zi, yɛ̀ɛ ì ròòghà, ì wumgì lɛ ǹɗyèm wufog, ɓìɗùn mɛ̀tin mɛtaǹ. Yɛ̀ɛ Yeesus à kpaaghà fɔlɔɔ, nni à kalìghà ɓɔ jɛ̀ɛ̀ aɗyòò lɛ: Ŋwaànɛ à rì rì mɛ̀reè, mɛ lɛ à wog, à wog.
Ɓɛ̀yilàg ɓe Yeesus ɓɛ tɔkà nyi kìɓan ki dàɗkì ìnɛn ì rèsii. 
Nni Yeesus à ɓakà ɓɔ lɛ: Ɓi ɓɛg wìn, Bɛ̀ll à mɛ rèsi mini ɓìɓan ɓi ɓi kìlɔ̀ŋ kii, ɓi ɓi ɓaghà di ɓi kaka a rìnyam, wɔ̀lɛ ɓi ɓɛg ànɛ a ɓum ɓɛmbog, ɓìɓan ɓi ɓi ri ɓɔ yɛ̀ɛ dàɗkì lɛ di ɓɛɛ ɓa lɛ, ɓaa soo seesèè, ɓɛ̀ kɛɛ̀ ghɛn, ɓaa soo ki wowòg, ɓɛ̀ kɛɛ̀ yi.
Azi anɛ ɓi dàɗkì ìnɛn àrì lɛ: Boo ì ɓyom yɛ̀ɛ rì ɓi sìg à jɛ̀ɛ̀ ì Bɛ̀ll. 
Ɓɛ̀roɓɛ ɓɛ ri ɓi tim̀ à bee, ɓɔ yɛɛ rilàg lɛ, i ɓaa wog jɛ̀ɛ̀ ì Bɛ̀ll, Satàn a yùy ɓɔ yɔ̀ ki pisii ɓi mɛ̀rem lɛ ɓɛɛ rɔɓ kɛ̀ ɓɛɛ̀ gherɛn, ɓɛ ki mɛ̀n cɛɓ. 
Ɓɛ̀roɓɛ ɓɛ ri ɓi tìcɔg ɓɛ ri ɓumɓɛ ɓɛ ti i ɓɛ woogh jɛ̀ɛ̀ ì Bɛ̀ll, ɓɛ ghaɓ yɔ̀ rì kìnyàà kìɓan kifog, ɓɛ̀ kɛɛ̀ càɗ jɛ̀ɛ̀ ìnɛn lɛ yɛ̀ɛ ɓag gàŋ ɓi mɛ̀rem maa; i mɛ̀fèèghrɛn mɛ kpaŋi a lɔ̀ŋkaa, ɓɛ naŋ rìgherɛ̀n. 
Boo ìnɛ ì kpìghà ɓi ɓìkàrag ì rèsii ɓɛ̀roɓɛ ɓɛ rilàg lɛ, i ɓɛ woogh jɛ̀ɛ̀ ì Bɛ̀ll, ɓyom ɓi lɛ, rì cɛɛ̀-ǹɗem ànɛ ɓi ɓìɓan ɓi zɛy rì zɛy, rì rìyɛ̀y ɗi zi, ɓi duŋzì rìgherɛ̀n ɗyaa, ɗi rɔɓ bee ri bee, ɗyɛ̀ kɛɛ̀ wum ɓidùn ɓi lɛ ɓɛ kɔs. 
Boo ìnɛ ì kpìghà ɓi zi i m̀fɔmɛn yɛ̀ɛ ri fɛlɛ yɛ̀ɛ ɓɛ̀roɓɛ ɓɛ ti ɓɛ wokì jɛ̀ɛ̀ ì Bɛ̀ll syeesyee à rìwog, ri mɛ̀rem mɛ syeesyee mɛ mɛ ki rì mɛ̀tɛnɛn, ɓɛ ɓeŋ̀ yɔ̀, ɓɛ ki wum ɓiɗùn lɛ kìsììrì kaa.
Ŋwaà yin lɛ à ròòsì lamɓà lɛ a sigtɛn nyi rì kìbɔkɔ̀, nsoò lɛ a rɛsi nyi a ɓyomɓilɔ̀ŋ ɓii zi; com ki à rì lɛ à kì ki ri lɛ, a saagh nyi ɓi com aɗyòò, lɛ i mum à ɗiŋii yì ɓi naa, à ghɛnɛ̀n. 
Kɛ̀ɛ̀ kìɓan kìdɛŋ ki a rìnyam ki ki ri ɓiì rɔ̀ɓi lɛ ki yilɛɛ ɓì; nsoò dwìɗ idɛŋ yàa rɔ̀ɓ ɓi kɛ̀ɛ̀ kì kpagii dan. 
Ɓì konàg lɔŋ ri riwog ɗi ɓì ti ɓì wokì ɓìɓan ɓi Bɛ̀ll; ɓisuulɛ, ŋwaànɛ à rì rì com innɛ ɓɛ ri ɓiì fatii, wɔ̀lɛ roànɛ à rì kɛ̀ɛ̀ kɔ ɓɛ ɓatɛ̀n nsoò maa gàɓ ànɛ nyiì fèfeg lɛ à rì rì nyi.
Jɛɛ rì ɓɛ̀geni ɓɛ Yeesus ɓɛ yughày lɛ ɓɛɛ ghɛǹ nyi wɔ̀lɛ, ɓɛ ɓaghà ɓì lɛ ɓɛ kpaŋ nyi jàŋbog lɛ gwìy ì ceeghà. 
Fɔɔnnɛ ɓɛ kpaaghà nyi lɛ: Gaa rì ɓɛ̀goni ɓɛ ri fɛnii ɓi dan, ɓɛɛ̀ ki kɔ̀nkɔn lɛ ɓɛɛ̀ ghɛǹ wɔ̀. 
Nni Yeesus à ɓàkà ɓɔ lɛ: Jɛɛ wɛ̀m rì ɓɛ̀geni ɓɛ̀m, ɓɛ ri ɓɛ̀roɓɛ ɓɛ ti ɓɛ wokì jɛ̀ɛ̀ ì Bɛ̀ll ɓɛ ki kì yɛ̀ɛ ì kpaa.
Ŋwos adɛŋ, Yeesus à ɓɔkà ɓi kìkɔm rì ɓɛ̀yilàg ɓii, à kpaa ɓɔ lɛ: Ti syàana cɛcɛɗ ki riɓày. Fɔɔnnɛ ɓɛ pɛsɛ̀ngà lɛ ɓɛɛ syaà. 
Yɛ̀ɛ ɓɛ kɛnkɛni ɓi kìkɔm, fìlo fi teɗ Yeesus; nni coo bɛ̀ɓ ì tumɛ̀ngà rìfɛɓsì ɓi rìɓày lɛɛ̀gwey, lèg ànɛ lɛ kìkɔm ki ɓaghà lɛ ki ɓim, ɓɔɔ ki cùù. 
Nni ɓɛ̀yilàg ɓɛ tyoŋdɛ̀ngà Yeesus a nyoo, ɓɛ tum nyi rìghèmzì di ɓɛɛ̀ kpaakpaa lɛ: Ǹɗèsàg, ǹɗèsàg, ti cuu yɛɛ lɛ̀. Nni à ghèmbɛ̀ngà, à fwààdɛ̀n lɛ rì bɛ̀ɓ, rì ɓìkus ɓi riɓày, ɓyom ɓìn ɓi maarɛ̀n lɛ tɛ̀tɛ̀rɛ̀ɛ̀, jàŋ i sugtì lɛ fyòoog. 
Nni Yeesus à tɔkà ɓɛ̀yilàg ɓii lɛ: Righerɛ̀n ɗin ɗyɛɛ̀ mbe? Yɛ̀ɛ ìris wu ɓangà ɓɔ, nni ɓɛ kuuràkà, ɓɛ ki tɔɔtɔɔ̀ghrɛ̀n ɓɔ rì ɓɔ lɛ: Rìkuu ɗi mum aɗi ɗyɛɛ ri lɛ, ɗi ɗi tɔkì bɛ̀ɓ, rì mɛ̀nig com ki ɓyɛɛ ki ɓyɔɔ ki kì nyi mɛ̀wog?
Nni ɓɛ kpagà ɓi kìlɔ̀ŋ ki ɓumɓɛ a Geraza, ki ki ɓaghày lɛ kɔ cɛcɛɗ, Galile cɛcɛɗ. 
Yɛ̀ɛ Yeesus à sɛngày kìkɔm, nni ŋwaàdɛŋ ànɛ à ɓaghà rì kìɓeɓtàg ki nghay ɓi bàn ìnɛn, à yughà kì tuusɛɛ rì nyi. Ki ɓaghà di kaa finɛn yɛ̀ɛ ŋwaànɛ̀n à rɔ̀ɓkà kìtòn zɛy lɛ kɔɔ̀kɔɔ̀, kɛ̀ɛ laati ɓi naa, à lalày lɔŋ ɓi dɛm i zɔ̀ŋ. 
Yɛ̀ɛ ŋwaànɛ̀n à ghɛngà Yeesus, à kpì nyi a mɛ̀kòò, à syan jɛ̀ɛ̀ aɗyòò lɛ: Yeesus, Man à Bɛ̀ll ànɛ à teŋmɛɛ kɛ̀ɛ̀ vèg, ki ri wɔ̀ la ri mɛ̀? M̀ɓɔ̀ŋzaagh wɔ̀, kɔɔ yeesi ɓaà mɛ. 
À kpaaghà fɔlɔɔ ɓisuulɛ, Yeesus à kàŋkàŋgà kìɓeɓtàg ki nghay lɛ, kɛɛ kpaŋ ɓi ŋwaànɛ̀n. Kìɓeɓtàg ki ǹghay kìn ki yeèyèèsìghà ŋwàanɛ̀n ɓyààmɛ̀n lɛɛ̀gwey; ɓi ɗi lɛ ɓɛɛ ɓɛŋ̀ nyi kɛ̀ɛ dèŋdeŋ, ɓɛ ǹkàgàg nyi ɓɛn ɗì mɛ̀sɛ̀ŋi mɛ bɔŋ lɛ, rì ɓyàg rì mɛ̀kòò, kìɓan kifog, àa nti à pwagì bɛn yiǹ, kìɓeɓtàg ki nghay kìn ki tini nyi lɛ a kɛǹ kì dèŋdeŋi ɓi mɛ̀reɓ. 
Nni Yeesus à tɔkà nyi lɛ: Ù rì ɗii lɛ ghɛn? Ŋwaànɛ̀n à bàg nyi lɛ: Ǹɗì ɗii lɛ: Ɓìtuu, ɓisuulɛ ɓìɓeɓtàg ɓi mɛghay ɓi ɓaghà nyi bi nyoo ɓìtuu lɛ ɓìtuu. 
Fɔɔnnɛ ɓìɓeɓtàg ɓi mɛghay ɓìn ɓi ɓɔɔ̀ɓɔ̀ŋzìghà Yeesus lɛ, kɛ̀ɛ rom ɓyɔ lɛ ɓyɛ̀ kɛǹ ɓi rìɓee ɗi ɓiɓeɓtàg ɓi mɛghày. 
Coo kituu ki jèè ki ɓaghà wɔɔ jàŋbog, ki ɗiɗi ɓyaaɓi ɓi dòn aɗyòò. Fɔɔnnɛ ɓìɓeɓtàg ɓi mɛghay ɓi ɓɔŋzàkà Yeesus lɛ, a caɗ ɓyɔ, ɓyɛɛ kɛǹ kì ɗiŋii ɓi kìtuu ki jèè kiǹ, nni Yeesus à gherɛ̀ngà. 
Ɓìɓeɓtàg ɓi mɛghay ɓi kpaŋ min ɓi ŋwaànɛ̀n, ɓi ɗiŋì ɓi kìtuu ki jèè. Fɔɔnnɛ jèè yi kɛɛ̀ghrɛ̀ngày ɓi dòn aɗyòò, yi suùrɛ̀n ɓi rìɓày, yi cuu mɛnig. 
Yɛ̀ɛ ɓɛ̀ɓèŋì-jèè ɓɛ ghɛngà kìɓan kiǹ, nni ɓɛ ghɛŋìghà, ɓɛ kɛǹ kì sààtii ɓɔlɛ ànɛ̀n ɓi bàn, rì ɓi jɛ̀m i ɓilɔ̀ŋ. 
Fɔɔnnɛ ɓum ɓɛ pɛsàkày lɛ ɓɛ yuù kìghɛɛ̀ kìɓan ki ki kilɛ̀ngà kiǹ; ɓɛ tanɛ̀ngà ŋwaànɛ ɓìɓeɓtàg ɓi mɛghay ɓi pɛsɛ̀ngà ɓi nyoo ànɛ̀n di à kɔ̀kɔrii Yeesus a mɛ̀kòò, nyi rì ɓìlàà ɓi nyoo, à ki ɓa ɓi nyimiɗ, nni ɓɛ risìghà. 
Ɓumɓɛ ɓɛ ghɛngà kìɓan kiǹ kìcèm, ɓɛ kpaaghà ɓɛ̀roɓɛ ɓɛ yuyùghày ɓɛǹ, yɛ̀ɛ Yeesus à wɔ̀ɔ̀zìghà ŋwaànɛ à ɓaghà rì ɓìɓeɓtàg ɓi mɛghay. 
Nni ɓumɓɛ ɓi kìlɔ̀ŋ ki lɛ Geraza ɓɛ kpaaghà Yeesus lɛ a pɛsɛn ɓi kìlɔ̀ŋ kaa, a ghaagh fìràɓ, ɓisuulɛ ìris wu ɓangà ɓɔ lɛɛ̀gwey. Nni Yeesus à ɓɔkà ɓi kìkɔm, à sugtì a Galile. 
Fɔɔnnɛ ŋwaànɛ ɓìɓeɓtàg ɓi mɛghay ɓi kpagà ɓi nyoo ànɛ̀n à ɓɔ̀ɔ̀ɓɔ̀ŋzàkà Yeesus lɛ, nyii nɔɔ̀ti ànɛ̀n, wɔ̀lɛ Yeesus à ɓèèdɛ̀ng, à kpaa ŋwaànɛ̀n lɛ: 
Sugha a mɛɛ mɔɔ, u kpaa ɓum ɓɔɔ com ki Bɛ̀ll àa kìi wɔ̀; fɔɔnnɛ ŋwaànɛ̀n à sukà min, à lààlàmɓɛ̀n com ki Yeesus à kìghà nyi bàn bimiɗ.
Yɛ̀ɛ Yeesus à sukày rìkɛ̀ɛ̀ ɗi à ɓaghày cɛcɛɗ ki riɓày, nni gwìy ì ɓum ì ghàɓkà nyi, ɓisuulɛ ɓɛ̀sɛ̀ɛ̀ ɓɛ̀cèm ɓɛ ɓoŋɓòŋgà nyi. 
Fɔɔnnɛ ŋwaàdɛŋ ɗii lɛ Zyayirus, ànɛ à ɓaghà ǹlàmì ànɛ ɓi naà-bɔ̀ŋzɛ̀n, à yughày Yeesus a nyoo, à kpì nyi a mɛ̀kòò, à ɓɔ̀ŋzì nyi lɛ a yu a mɛɛ mii, 
ɓisuulɛ, à ɓaghà lɔŋ maa man bog, àncèm giɓ, di à ti bèg ǹtɛ̀ɗ rì yiɓɛɛ̀; nni man ancèm à kɔ̀ɔ̀kɔ̀ɔ̀sìghà. Yɛ̀ɛ Yeesus à kɛ̀nkɛ̀ngà wɔɔ, gwìy ì sììsììrìghà nyi lɛɛ̀gwey.
Nni giɓ adɛŋ à ɓaghà wɔɔ, bwaɓ yi kpaŋkpàŋ nyi, di à ti ɓi fìroɓ fìn bèg ǹtɛ̀ɗ rì yiɓɛɛ̀; à ɓaghà di à mɛ yogsi ɓɔɔ ɓyom ɓii ɓɛ̀cèm a ɓɛ̀ɗɔgtà, nsoò kìbog ki ɓi ɓɔ, ki wɔɔ̀zìghà ɓì nyi. 
Fɔɔnnɛ giɓ anɛ̀n à cègày Yeesus ajɛ̀m, à kòm rìkeɓ ɗii ɗi kilàà, bwaɓ yi yi kpaŋkpàŋgà nyi yi ghas kì renɛɛ lɔŋ wɔɔ foo. 
Nni Yeesus à tɔkà lɛ: Ghɛn yɛɛ komi mɛ̀ lɔɔ? Ɓum ɓɛ̀cèm ɓɛ ɓaghà ɓɛ ti ɓiì rooroòzɛ̀n, nni Pyɛɛri à ɓakà nyi lɛ: Ǹɗèsàg, ɓum ɓɛɛ ceŋzɛɛ wɔ̀ lɛ, ɓɛ ki sìisiìrì wɔ̀. 
Wɔ̀lɛ Yeesus à pɛ̀ɛ̀zì nyi lɛ: Mum à kòmi mɛ̀, ɓisuulɛ, ǹwoogh yɛ̀ɛ ìtèɗ wudɛŋ wu kpaŋiì mɛ̀ ɓi nyòò. 
Yɛ̀ɛ giɓ anɛ̀n à ghɛngà lɛ, kìɓan ki àa kìi ki yiìdi a rìnyam, nni à yùghà kì kpìi Yeesus a mɛ̀kòò di a nìighniŋdɛ̀n, à kpaa nyi ɓi mis mɛ ɓum ɓɛ̀cèm ɓisuucɛ nnɛ àa kòmi nyi, rì yɛ̀ɛ àa ghàsi kì wɔ̀ni lɔŋ yɛ̀ɛ àa kòmi nyi. 
Fɔɔnnɛ Yeesus à kpaaghà min nyi lɛ: Gɔ̀n yɛ̀m! rìgherɛ̀n ɗyɔɔ ɗi ghɛɓsii wɔ̀, kɛ̀na lɛ fyòoog!
Yeesus à kaka à kpaakpàà giɓ anɛ̀n fɔlɔɔ, nni mum à pɛ̀sɛ̀ngày a mɛɛ mɛ nlàmì ànɛ ɓi naà-bɔ̀ŋzɛn, à yù kì kpaa lɛ: Zyayirus, gɔ̀n yɔ̀ɔ̀ i ti kìloŋ, kɔ̀ɔ yeesi ti ǹɗèsàg zɛy. 
Kìɓan kifog, Yeesus à wokà kìɓan ki ŋwaànɛ̀n à kpaaghà, fɔɔnnɛ à kpaaghà Zyayirus lɛ: Kɔ̀ɔ risi! Lɔŋ ǹtyweeyi wɛɛ̀wu ɓaya rì wɔ, di gɔ̀n yɔ̀ɔ̀ yɛ̀ɛ ɓa rì cɛɓ. 
Yɛ̀ɛ à kpagà a mɛɛ mɛ ŋwaànɛ̀n à gherɛ̀ngà ɓì lɛ, ɓum ɓɛɛ ɗiŋi ɓi naa ǹɗaŋ ri nyi, i ki cee ɓi lɛ, rì Pyɛɛri rì Zyaŋ rì Zyag, rì ɓɛ̀yalì man ànɛ̀n, ɓɛɛ̀ɓɛ à càɗkà lɛ ɓɛɛ ɗiŋì. 
Ɓum ɓɛ̀cèm ɓɛ rɔŋɗɔ̀ŋgà ɓìkiŋ di ɓɛɛ̀ sàasarɛ̀n rì ǹɗemi-kɛŋɛn ɓisuu man ànɛ̀n. Nni Yeesus à kpaaghà min ɓɔ lɛ: Kɛ̀ ɓi rènɗen, a wii ɓi, à rì ɓi fìlo. 
Ɓumɓɛ̀n ɓɛ fengàkà nyi, lɛ ɓɛ yighà saaɗ lɛ mutyàà rì kìloŋ. 
Kìɓan kifog Yeesus à ɓangà man ànɛ̀n ɓi càg, à kpaa jɛ̀ɛ̀ aɗyòò lɛ: Mutyàànɛ pɛ̀sɛn aɗyòò. 
Nghay wu ŋwɔɓti wu sugtìì, à ghàs kì pɛ̀sɛɛ aɗyòò, Yeesus à tɔg min lɛ ɓɛɛ fa nyi ɓìɗilàg. 
Ɓɛ̀yalì man ànɛ̀n ɓɛ kuuràkà lɛɛ̀gwey, wɔ̀lɛ Yeesus à siitàg ɓɔ lɛ: Ɓɛ̀ kɛɛ̀ kpaa mum kìɓan ki ki kilɛ̀ngà kiǹ.
Nni Yeesus à taŋzɛ̀ngà ɓɛ̀yilàg ɓii ǹtɛ̀ɗ rì ɓɛɓɛɛ̀, à fa ɓɔ itèɗ wu nàɓɛn ɓiɓeɓtàg ɓi mɛghay mɛ̀kuu mɛ̀cèm, rì wulɛ ɓɛɛ wɔɔ̀wɔ̀ɔ̀zì ɓɛ̀roroɓ. 
Fɔɔnnɛ à romgà ɓɔ lɛ, ɓɛɛ kɛǹ ki làalam̀ɓɛ̀n Syeesyee à Ɓɔlɛ à kìlɔ̀ŋ ki Bɛ̀ll ɓɛ ki wɔ̀ɔwɔɔ̀zì ɓɛ̀roroɓ. 
Nni à kpaaghà ɓɔ lɛ: Kɛ̀ ɓi ɓanɛn com yɛ̀ɛ ɓi kɛ̀nkɛ̀n, kɛ̀ ɓi teɗ nsoò kìgeŋ, nsoò ɓàm, nsoò com kiɗiyɛn, nsoò mɔ̀ɔ̀ni, nsoò ɓìlàà ɓiɓɛɛ̀. 
Naa bimiɗ ìnɛ ɓɛ ghaɓi mìni wɔɔ, kɔ̀riina ɓi naa ìnɛ̀n, à kpaŋ yɛ̀ɛ ɓi rì wɔɔ ɓiì pɛ̀sɛɛ lɛ ɓi ghaàgh. 
Jàŋ bimiɗ ìnɛ ɓɛ beni mìni kì ghàɓi, kùrina kùrùɓu ànɛ mìni ɓi mɛ̀kòò di ɓì ti ɓiì pɛ̀sɛɛ ɓi bàn ìncèm, rìkì ɗiǹ ɗyɛ resi zɛ̀ɗ yaà. 
Fɔɔnnɛ ɓɛ̀yilàg ɓɛǹ ɓɛ kɛngà, ɓɛ rereni ɓìlɔ̀ŋ di ɓɛɛ̀ kakali ɓum Syeesyee à Ɓɔlɛ, ɓɛ wɔɔ̀wɔ̀ɔ̀zì ɓum jàŋbimiɗ.
Yɛ̀ɛ Eroodɛ à wokà gɛ ɓìɓan bimiɗ ànɛ Yeesus à kìkìghà ànɛn, ɗyomzɛ̀n ɗi ɗim nyi, ɓisuulɛ ɓum ɓɛdɛŋ ɓɛ kpaakpààghà lɛ: Zyaŋ ànɛ̀n yɛɛ ghem̀ɓɛɛ yì a nyɔ̀ɛ̀y. 
Ɓum ɓɛmbog lɛ Eli ànɛn yɛ̀ɛ resɛɛ tì; ɓɛdɛŋ tì lɛ, kìbog ki ɓi ɓɛ̀kpaŋzì-ɓìɓan ɓɛ abɛ̀y kɛɛ ghemɓɛɛ yì a nyɔ̀ɛ̀y. 
Fɔɔnnɛ Eroodɛ à tɔɔ̀ghtɔ̀ɔ̀ghrɛ̀ngà rì ǹɗem lɛ: Mɛ̀ɛmiɗ yɛɛ kpaaghà lɛ, ɓɛɛ ren ǹto wu Zyaŋ; nni roànɛ rìkem ɗyɛɛ̀ pàpas mɛ ànɛ, nyi ri ɓà ghɛn? Fɔɔnnɛ à kaakààghà bee inɛ lɛ a ghɛǹ Yeesus.
Nni ɓɛ̀yilàg ɓɛ Yeesus à romgà ɓɛ sugtìghày, ɓɛ kpaa nyi ɓìɓan ɓìcèm ɓi ɓɛ kighày, fɔɔnnɛ à syògà ɓɔ lɛ ɓɛɛ kɛǹ kìpàs ɓi bàn ìdɛŋ ɗii lɛ Bɛdsayida. 
Yɛ̀ɛ ɓìtuu ɓi ɓum ɓi wokà jàŋ inɛ à ɓaghà, nni ɓi nɔɔtàkà nyi wɔɔ, Yeesus à ghàɓ ɓɔ lɛ syeesyee, à kpaakpaa ɓɔ ɓɔlɛ̀ à kìlɔ̀ŋ ki Bɛ̀ll, à ki wɔ̀ɔwɔɔ̀zì ɓumɓɛ ɓɛ ɓaghà rì rìkɛŋ ɓi nyòò.
Di ŋwos a ti ɓiì kɛ̀nkɛni, nni ɓɛ̀yilàg ɓii ǹtɛ̀ɗ rì ɓɛɓɛɛ̀ ɓɛ tyɛɛ̀tɛ̀ngày, ɓɛ kpaa nyi lɛ: Kali gwìy ì ɓum ìnɛ lɛ, yɛ̀ɛ kɛǹ ɓi ɓìlɔ̀ŋ rì ɓi jɛ̀m yi ɓilɔ̀ŋ ɓi ɓi ri fɛ jàŋbog, ɓɛɛ kaà fìlo, rì com ki ɓɛ rì lɛ ɓɛ ɗi, ɓisuulɛ jàŋ inɛ tì rì ìnɛ ì rì kɛ̀ɛ̀ com. 
Yeesus à ɓàg ɓɔ lɛ: Mìniìɓɔmiɗ, faana ɓɔ ɓìɗilàg; wɔ̀lɛ ɓɛ̀roɓɛǹ ɓɛ kpaa nyi lɛ: Tì rì lɔŋ fɛ lɛ bìrɛs yitaǹ, rì ɓìzɛn ɓìɓɛɛ̀; tì rì lɛ tì lam ɓumɓɛ ɓɛ̀cèm di tì ɓa tii yì nya kìlaàgh ɓiɗilàg ɓidɛŋ ɓisu wàà. 
Ɓumɓɛ̀n ɓɛ ɓaghà nunùg ɓum ɓɛ̀tɔɔsìm ɓɛtaǹ. Yeesus à kpaaghà ɓɛ̀yilàg ɓii lɛ: Kɔ̀ɔ̀siina ɓɔ ɓì gwìy ɓi gwìy; gwìy bog ɓum mɛ̀tin mɛɓɛɛ̀ rì ǹtɛ̀ɗ. 
Nni ɓɛ̀yilàg ɓɛ kìghà lɔŋ yɛ̀ɛ Yeesus à kpaaghà, ɓɛ kɔɔ̀sì ɓumɓɛ̀n ɓɛ̀cèm ɓi zi. 
Fɔɔnnɛ Yeesus à tekà bìrɛs yi kitaǹ yiǹ, rì ɓìzɛn ɓi kiɓɛ̀ɛ̀, à ɓegsì mis aɗyòò, à fa Bɛ̀ll ɓìtògsɛ̀n, à ɓɛkì bìrɛs, à syòngì ɓìzɛn, à fa min ɓyom ɓìn ɓìcèm rì ɓɛ̀yilàg ɓii, lɛ ɓɛɛ kaɓsi gwìy ì ɓum ìnɛ̀n. 
Ɓum ɓɛ̀cèm ɓɛ ɗìghà, ɓɛ wuràg ɓɛ ki taŋzɛn ɓìɓɛghà ɓi ɓi rɔ̀ɓtàkà ɓi ron ɓìkàɗ ǹtɛ̀ɗ rì ɓiɓɛɛ̀.
Ŋwos adɛŋ, di Yeesus a kìki bɔ̀ŋzɛ̀n kìpàs nɗaŋ ri ɓɛ̀yilàg ɓii nni à tɔkà ɓɔ lɛ: Gɛ ɓìtuu ɓi ɓum ànɛ a fèki ɓaà lɛ mɛ̀ ǹɗì ghɛn? 
Fɔɔnnɛ ɓɛ̀yilàg ɓɛ ɓakà nyi lɛ: Ɓum ɓɛdɛŋ ɓɛɛ kpaaghi lɛ, ù rì Zyaŋ Bàɓtis, ɓɛmbog lɛ, wɔ̀ yɛɛ ri Eli, ɓɛmbog tì lɛ, ù rì kìbog ki ɓi ɓɛ̀kpaŋzì-ɓiɓan ɓɛ abɛ̀y, ki ki ghemɓɛɛ yì a nyɔ̀ɛ̀y. 
Nni à tɔgtìghà ɓɔ lɛ: Mìniìɓɔmiɗ ɓi kpaaghi lɛ mɛ̀ ǹɗì ghɛn? Fɔɔnnɛ Pyɛɛri à ɓàkà nyi lɛ: Ù rì Kiris ànɛ Bɛ̀ll à romiì. 
Yeesus à siitɛ̀n ɓɔ, à sììràg ɓɔ kì kpaà lɛ, ɓɛ̀ kɛɛ̀ kpaa ɓum lɛ nyii ri Kiris.
Nni à ɓɔ̀ɓtìghà jɛ̀ɛ̀ lɛ: Ki ghɛɛ̀sɛɛ lɛ Man à mum a wog rìkɛŋ lɛɛ̀gwey; ɓɛ̀sɛ̀ɛ̀mɛn ɓɛ Ɓɛ̀yudɛ̀n rì ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna ɓɛ rì nyi ɓiì roòzɛɛ, ɓɛ ki wey nyi; kìɓan kifog à ghèmɓɛ̀n ɓi ŋwos a kìraa.
Ajɛ̀m ìnɛn Yeesus à kpaaghà ɓum ɓɛ̀cèm lɛ: Ŋwaànɛ ki kɔni lɛ a nɔɔ̀ti mɛ̀, à ghɛ̀ɛ̀sɛɛ kì roòzɛɛ nyimiɗ, à ki tɛ̀g kɔrɔs wìì ŋwos anɛ aɗyòò bimiɗ, fɔɔnnɛ à nɔ̀ɔ̀tì min mɛ, 
ɓisuulɛ, mum ǹcèm ànɛ à rì ɓiì kɔ̀ni lɛ a kamɛn rì cɛɓ kii à rì kɔ ɓiì ɗimzii, ŋwaànɛ à ɓiì ɗimzii cɛɓ kii lɛ mɛ̀, nnyɛ̀ɛ ri kɔ ɓiì ghɛɓsii. 
Ki ghɛɓsii mum cɛ lɛ a fɔ̀n ziinɛ bimiɗ di à ɗimzii cɛɓ kìì? 
Ɓisuulɛ ŋwaànɛ à rì mɛ̀ ɓiì woògh ǹtoòrìɗ, nsoò lɛ à wog ɓìɓan ɓyɛm̀ ǹtoòrìɗ, Man à mum à woogh gɛ nyi girig ǹtoòrìɗ yɛ̀ɛ à yùugɛy ɓi rìkem ɗii, rì ɗì Seŋì, rì ɗi ɓumɓɛ titom ɓɛ ɓɛ ri ɓɛ̀tɛnɛn. 
Ǹkalii mìni saaɗ à rìkpàà lɛ, kìgwey ki ɓi ɓumɓɛ ɓɛ rɛrɛlii ɓɛ, kaa cuu ɓi di ki ka ghɛn ɓi kilɔ̀ŋ ki Bɛ̀ll.
Yɛ̀ɛ Yeesus à kpaaghà ɓìɓan ɓiǹ, mɛ̀ru mɛ ghaghìghà fɛlɛ yɛ̀ɛ taàraa; fɔɔnnɛ à tekà lɛ, rì Pyɛɛri, rì Zyaŋ rì Zyag ɓɛ ɓɔg ɓi dòn aɗyòò lɛ ɓɛɛ ɓɔŋzi Bɛ̀ll. 
Yɛ̀ɛ Yeesus à kìkìghà bɔ̀ŋzɛ̀n, ìsu wii wu koɓsɛ̀n, ɓìlàà ɓii ɓi sug ɓì puɓ lɛ syaŋ̀syaŋ̀. 
Fɔɔnnɛ ɓɛ sigmɛ̀ngà di à ti ɓiì tòtoogh ri ɓum ɓɛdɛŋ ɓɛɓɛɛ̀; ɓɛ ɓɛ ɓaghà lɛ rì Moyis rì Eli. 
Ɓɔ yɛɛ resɛ̀ngày rì coo rigwey, ɓɛ kpaakpàà kìɓan ki risug ɗi Yeesus ɗi ɗi ghɛɛ̀sɛ̀ngà kì kìlɛɛ a Yorisalɛm. 
Fɔɔnnɛ Pyɛɛri rì ɓɛ̀reŋkàŋ ɓii ɓɛ cuughà tìlo; yɛ̀ɛ ɓɛ ghemɓɛ̀ngà, ɓɛ ghɛn rìgwey ɗì Yeesus, rì ɓum ɓɛ kiɓɛ̀ɛ̀ ɓɛ à ɓaghà rì ɓɔ ɓɛ̀n. 
Yɛ̀ɛ ɓumɓɛ̀n ɓɛ ɓaghà di ɓɛ ti lɛ ɓɛɛ ghasɛn rì Yeesus, nni Pyɛɛri à kpaaghà nyi lɛ: Ǹɗèsàg! ki rì kìrɔɔ di tì rɔ̀ɓi fɛ, tì toŋ ɓìlaa ɓiraa, kìfog ɓisuu wɔɔ, kìfog ɓisuu Moyis, kìfog ɓisuu Eli. À yighà gì ɓì com ki à kpaakpààghà. 
Yɛ̀ɛ à kpaaghà fɔlɔɔ, nni kìkwìɗ ki yughà, ki riɓì ɓɔ, ìris wu ɓan ɓɛyilàg di ki ti ɓɔ ɓiì rìɓii. 
Fɔɔnnɛ jɛ̀ɛ̀ ì ɓaghày ɓi kìkwìɗ lɛ: Roànɛ, à rì Man wɛm̀ ànɛ ǹɗɔ̀tɛ̀ngà, wooghna nyì. 
Yɛ̀ɛ jɛ̀ɛ̀ ì tòòghrɛ̀ngà, ɓɛ sigmɛ̀n lɛ Yeesus à mɛ rɔ̀ɓ cɛ̀ncii. Ɓɛ̀yilàg ɓɛ nyamgà kìɓan ki ɓɛ ghɛngà kiǹ ɓi mɛ̀ru mɛ̀n, ɓɛ̀ kɛɛ̀ ɓùŋ mum kɔ.
Ɓi duri tana, yɛ̀ɛ Yeesus rì ɓɛ̀yilàg ɓii ɓɛ sɛngày dòn, coo gwìy ì ɓum ì yughà kì ɓoŋì Yeesus. 
Nni ɓi nyìinyìm à gwìy ì ɓum ìnɛ̀n, ŋwaàdɛŋ à syangà jɛ̀ɛ̀ aɗyòò lɛ: Ǹɗèsàg! kùrùg m̀ɓɔ̀ŋzaagh wɔ̀, pɛɓsɛn ɓà mɛ ŋwɔɓti wɛ̀m ànɛ, ɓisuulɛ nnyɛɛ ri lɔŋ maa m̀bobog wɛ̀m à man. 
Kìɓeɓtàg ki nghay kidɛŋ ki ti lɛ, i ki sɛni ɓi nyi, à tumɛ̀n rìsyan a kɔ̀ɔ̀ à kìkì lɛ zaɗ zaɗ, di a fuufuùsì tìtyɛɛ; ki ti ki ɓalàg kìtètèɗ ki kiɓan lɛ kìɓeɓtàg ki ǹghay kìn kɛɛ caɗ nyi, ki mɛ fɔɔsi nyi lɛ kɔɔ̀kɔɔ̀. 
Mɛ̀ɛ m̀ɓɔ̀ŋzaagh ɓɛ̀yilàg ɓɔɔ lɛ ɓɛɛ naɓ kìɓeɓtàg ki ǹghay kìn, nni ki n-yaagh ɓɔ rìnàɓ. 
Yeesus à ɓàg lɛ: Mìni ɓumɓɛ ɓì rì kɛ̀ɛ̀ rìgherɛ̀n, ɓì ki ɓa ɓiɓeɓtàg ɓi ɓum ɓɛ! Ǹɗì ɓiì kɔ̀rii ti rì mìni ǹki nìniɗ ǹɗem rì ɓìɓan ɓin à kpaŋ fin? Yuiy fɛ rì man wɔɔ̀. 
Yɛ̀ɛ mutyàànɛn à tyɛ̀ɛ̀tɛ̀ngà yɛ̀ɛ Yeesus, kìɓeɓtàg ki ǹghay ki sɛn ɓi nyi, ki roŋ ɓi zi, à tumɛ̀n rì kìkì lɛ zaɗ zaɗ; fɔɔnnɛ Yeesus à fwààdɛ̀ngà kìɓeɓtàg ki ǹghay, à wɔ̀ɔ̀zì ŋwɔɓti, à pɛ̀ɛ̀zì nyi rì seŋì. 
Fɔɔnnɛ ɓum ɓɛ̀cèm ɓɛ ɓɛ ɓaghà wɔɔ ɓɛ kuuràkà rìgwey ɗi itèɗ wu Bɛ̀ll. Yɛ̀ɛ ɓum ɓɛ ɓaghà di ɓɛɛ̀ ka kuukuùghràg ɓɛ̀koŋnyoo ɓɛ ɓiɓan ɓɛ Yeesus à kìkìghà ɓɛǹ, nni à kpaaghà ɓɛ̀yilàg ɓii lɛ: 
Ramina mɛ̀reè, ɓi wog kìɓan ki ǹ-yùu mìni kì kpaà ki. Ɓɛ ri ɓiì kàɓi Man à mum ɓi ɓyàg ɓi ɓum. 
Kìɓan kifog, ɓɛ̀yilàg ɓii ɓɛ wokà ɓi azi anɛ ɓi rìkpaa ɗìn; ɗi rɔɓkà ɓɔ kìrìirìɓ lɛ ɓɛ̀ kɛɛ̀ yi azi anɛ miì, ɓɔɔ ki rirìsìghà nyi rìtɔg ɗi azi anɛ ɓi kìɓan kiǹ.
Fɔɔnnɛ ɓɛ tumɛ̀ngà rìnyoònyòlɛ̀n lɛ ɓɛɛ yi ghɛn anɛ ɓi ɓɔ yɛɛ cee ɓɛ̀ro ɓɛmɓòg. 
Yɛ̀ɛ Yeesus à yìghà com ki ɓɛ fefèkà ɓi mɛ̀rem maa, nni à tekà maa ŋwɔɓti, à rɛsì nyi ŋwɔŋì rì nyi, 
à kpaa ɓɔ lɛ: Ŋwaànɛ à ghàɓi maa ŋwɔɓti ànɛ ɓi ɗii ɗyɛ̀m, di mɛ̀ɛmiɗ innɛ à ghàɓi; fɔɔnnɛ mum ǹcèm ànɛ à ghàɓi mɛ̀ à ghàɓi girig roànɛ à romgày mɛ̀ ɓisuulɛ roànɛ à ɓiì ɓiisɛɛ ki ghɛnɛɛ lɛsàaag ɓi nyìinyìm wìn, nnyɛɛ cee mìniìcèm.
Nni Zyaŋ à tòòghrɛ̀ngà, à kpaa lɛ: Ǹɗesàg! tyàa ghɛɛ ŋwaàdɛŋ, di a nànaɓ ɓiɓeɓtàg ɓi mɛghay ɓi ɗii ɗyɔɔ, nni tyàa rèegh nyi, ɓisuulɛ à yingag ɓi nɗaŋ wis. 
Fɔɔnnɛ Yeesus à ɓàkà Zyaŋ lɛ: Kɛ̀ ɓi règ nyi, ɓisuulɛ, ŋwaànɛ à yin ɓiì ɗùùɗuu ri mìni, à rì ɓi gàm yìn.
Yɛ̀ɛ mɛ̀ru mɛ lɛ Yeesus a pɛsɛn ɓi ziinɛ mɛ ɓaghà dì mɛ ti jàŋbog, à rengà rì ǹɗem wii wucem lɛ, à kɛ̀ɛ a Yorisalɛm. 
Fɔɔnnɛ à lokà kì romì ɓum beèbɛ̀y. Ɓumɓɛ̀n ɓɛ roŋì bee, ɓɛ kpaŋ ɓi maa kìlɔ̀ŋ àdɛŋ ànɛ a Samari lɛ ɓɛɛ pegsɛn ɓìɓan ɓi ɓi rìyù ɗii, 
kìɓan kifog ɓɛ ghaɓkà ɓi nyi wɔɔ ɓisuulɛ à ɓaghà ɓiì kɛ̀nkɛ̀ni a Yorisalɛm. 
Yɛ̀ɛ Zyaŋ rì Zyag ɓɛ ghɛngà fɔlɔɔ, ɓɛ tɔg nyi lɛ: Kan! tì yin lɛ tì tɔg lɛ ɗuu ɗyɛɛ sɛn yì aɗyoo ɗyɛɛ ɗigsi ɓumɓɛ? 
Nni à lɔ̀ɔ̀ghrɛ̀ngày à nyɛɛdɛ̀n ɓɔ, à kpaa lɛ: Ɓì yii ɓi nya rìkuu ɗi ǹghay ɗi ɗi ri ɓi mìni. 
Ɓisuulɛ, Man à mum à yùghà ɓi lɛ a ɗimzi ɓyɛɓ ɓi ɓum, à yùghà lɔŋ ɓyɔ kì ghɛɓsii. Fɔɔnnɛ ɓɛ kɛngà ɓi maa kìlɔ̀ŋ àdɛŋ.
Yɛ̀ɛ ɓɛ ɓaghà ɓi bee, ŋwaàdɛŋ à kpaaghà Yeesus lɛ: Ǹɗì wɔ̀ ɓiì nɔ̀ɔ̀tii jàŋbimiɗ ìnɛ ù kɛ̀ɛ. 
Nni Yeesus à ɓàkà nyi lɛ: Ɓìbina ɓi ri rì mɛ̀kuɓi, tììlì ti aɗyòò rì ɓìlaa, kìɓan kifog, Man à mum à rì kɛ̀ɛ̀ jàŋ inɛ a fɔɔ̀sag wɔɔ. 
Fɔɔnnɛ Yeesus à kpaaghà ŋwaàmbog lɛ: Nɔ̀ɔ̀ti mɛ̀. Roànɛ̀n à ɓàg nyi lɛ: Ka cenɛn mɛ̀, nka ɓas̀ kì ɓòmi seŋi wɛ̀m. 
Yeesus à ɓàg nyi lɛ: Càra ɓìloŋ ɓyɛɛ ɓom̀ ɓìloŋ ɓyaa, kìɓan kifog wɔ̀ɔ̀ kɛ̀na kì kakalii ɓum ɓɔlɛ à kìlɔ̀ŋ ki Bɛ̀ll. 
Nni ŋwaàdɛŋ à kpaatìghà nyi lɛ: Kan, ǹɗì wɔ̀ ɓiì nɔ̀ɔ̀tii, nni ka càra mɛ̀, ǹghesɛn yì naa yɛ̀m ì ɓum. 
Yeesus à ɓàg nyi lɛ: Ŋwaànɛ à rì lɛ, i à ɓeegh kìɓan, à tumɛn kɔ, wɔ̀lɛ kɛ̀ɛ kì kɔ lɛ, a fèfeg ɓiɓan ɓidɛŋ ɓi nyi ajɛ̀m, à ghɛ̀ɛ̀sɛɛ ɓi ri kìlɔ̀ŋ ki Bɛ̀ll.
Ajɛ̀m ìnɛn, Kan à ɓɔ̀ɔ̀dìghà ɓɛ̀yilàg ɓɛdɛŋ mɛ̀tin mɛraa rì ǹtɛ̀ɗ à log ɓɔ kì romì beèbɛ̀y ɓɛ̀sɛ̀ɛ̀ ɓɛɓɛɛ̀ ɓɛɓɛɛ̀, ɓi bàn rì ɓi jàŋ yicèm yi nyimiɗ à ghɛ̀ɛ̀sɛ̀ngà wɔɔ ki kɛ̀ɛ. 
Nni à kpaaghà ɓɔ lɛ: Mɛ̀saŋ mɛ teghɛɛ lɛɛ̀gwey, kìɓan kifog ɓɛ̀kìì-ɓìsay lɛsàg; ɓɔ̀ŋzaaghna min ŋwaànɛ à rì rì mɛ̀saŋ lɛ, a rom yì ɓɛ̀kìì-ɓìsay ɓɛ ɓɛɛ sàŋ nyi mɛ̀saŋ. 
Kɛ̀ɛna, ǹɗomi mìni fɛlɛ yɛ̀ɛ ɓɔn ɓɛ jɔ̀ɔ̀ ɓi nyìinyìm à ɓìmonɗo. 
Kɛ̀ ɓi teɗ mɔ̀ɔ̀ni, nsoò ɓàm, nsoò gòò, kɛ̀ ɓì tògsi mum ɓi bee. 
Mɛɛ mɛcèm mɛ ɓi ɗiŋii wɔɔ, kaliina ɓumɓɛ miì lɛ: Fyòoog à Bɛ̀ll a ɓa ɓi mɛɛ mɛ. 
I ŋwaà fyòoog à rì ɓi mɛɛ mɛncèm fyòoog wìn a ɓiì kɔ̀rii a lɔ̀ŋkii. Wɔ̀lɛ i ŋwaà fyòoog à yin ɓi mɛɛ mɛǹ, fyòoog wìn a ɓiì sugtii yi mìni ɓi nyòò. 
Kɔ̀riina lɔŋ ɓi mɛɛ mɛǹ, ɓi ɗiɗì ɓi ki nɔnɔ ɓyom ɓi ɓɛ faa mìni wɔɔ, ɓisuulɛ, ǹkìì-kìsay a ghɛɛ̀sɛɛ kì ɓaà rì mɛ̀lèɓ; kɛ̀ ɓi dèŋdèŋ lɛ, ì ɓì rì ɓi naa ìnɛ, ɓì cee ɓi ìnɛ. 
Bàn bimiɗ ìnɛ ɓì rì ɓiì ɗiŋii miì, i ɓɛ ghaɓi mìni lɛ syeesyee, ɓi ɗi com kìcèm ki ɓɛ ɓiì faà mìni wɔɔ. 
Wɔ̀ɔ̀ziina ɓɛ̀roroɓ ɓɛ̀cèm ɓɛ ɓi bàn ìnɛn, ɓì kpaa ɓɔ lɛ: Kìlɔ̀ŋ ki Bɛ̀ll ki ti mìni jàŋbog. 
Kìɓan kifog, bàn bimiɗ ìnɛ ɓì rì ɓiì ɗiŋii miì, ì ɓumɓɛ miì ɓɛ ghaɓi ɓi mini, kpaŋdɛɛna ɓi beègwey, ɓì kpaa lɛ: 
Tì kùri kùrùɓu ànɛ ɓi bàn yìn ànɛ àa maɓkii ɓìsi ɓi mɛ̀kòò lɛ a ɓa fɛlɛ yɛ̀ɛ wusìnɛ̀ɗ wis. Kìɓan kifog yiina lɛ, kìlɔ̀ŋ ki Bɛ̀ll ki ti mìni jàŋbog. 
Ǹkalii mìni lɛ: ŋwosi ɓɛyɔ̀m ɓaa ɓiisɛn ɓi ki nyɛnì rì ɓumɓɛ a Sɔdɔm yɛ̀ɛ à ri nyɛn ri ɓumɓɛ ɓi bàn ìnɛ̀n.
Nyìighnyìg rì wɔ̀ Korazɛŋ, nyìighnyìg rì wɔ̀ Bɛdsayida, lɛ i dàm yi ɓiɓan yi yi mɛ kìlɛn yi fɛ a lɔ̀ŋkin yɛɛ kilɛn fɔlɔɔ a Tiir, rì a Sidɔŋ, di ɓumɓɛ wɔɔ ɓɛ lɔɔ̀ghrɛ̀ngà mɛ̀rem fìɗyàɓ, ɓɛ waatàg mɛ̀kùtì, ɓɛ ki siŋɗɛn kiɓu, lɛ ɓɛɛ resi ɓum bim ìnɛ ɓɛ woogh ɓisuu ɓiɓe ɓyaa. 
Nni yiina lɛ, Bɛ̀ll à ri nyɛn ri mìni a cee rìnyɛn ɗi à ri nyɛn ri Tiir nsoò lɛ rì Sidɔŋ ŋwosi ɓɛyɔ̀m. 
Nni wɔ̀ Kapɛrinawum, u fèfeg nya lɛ, ù ɓiì ɓɔɔgh ù kpaŋ aɗyoo? Èe èe ù ɓiì sɛnì, ù kpaŋ a nyɔ̀ɛ̀y. 
I mum à woogh mìni, di mɛ̀ nnɛ à woogh; ŋwaànɛ à ɓeni mìni di à ɓèni mɛ̀; wɔ̀lɛ i mum à ɓèni mɛ̀ di, à ɓèni girig roànɛ à romgày mɛ̀.
Fɔɔnnɛ ɓɛ̀yilàg mɛ̀tin mɛraa rì ǹtɛ̀ɗ ɓɛ sugtighày rì kìnyàà, ɓɛ kpaa Yeesus lɛ: Kan, nsoò ɓìɓeɓtàg ɓi mɛghay ɓyɛɛ ririsi ɓisi di tì fwààdɛɛ ɓyɔ ɓi ɗii ɗyɔ̀ɔ̀. 
Yeesus à kpaa ɓɔ lɛ: Mɛ̀ ǹghɛngà di Satàn a kɔ̀sɛɛ yì aɗyòò, à kpì fɛlɛ yɛɛ̀ ŋwàaŋwàɗ. 
Ghɛɛna lɛ, mɛ̀ɛ nfaa mìni ìtèɗ wulɛ ɓi kɛɛ̀kɛɛ ɓi nyoo, rì ɓi tìrèè, ɓi ki dùŋzag ìteɗ wu bènàbena ànɛ lɛ Satàn wùcèm; fɔɔnnɛ com kaa kì ɓi wààdɛŋ. 
Kìɓan kifog, kɛ̀ ɓi ɓiisɛn ki nyàànyaa lɛ, ɓìɓeɓtàg ɓi mɛghay ɓyɛɛ̀ ririsi mini, nyàànyaana lɔŋ lɛ mii min mɛ ti mɛ̀ kànɛn ɓi ɗyoo ɓi ɗùm. 
Ɓi cààmɛ̀n kɔm̀ kiǹ, Kìtɛntɛ̀ɛ̀n ki Nghay ki kìghà lɛ Yeesus a wog kìrɔɔ lɛɛ̀gwey, à ki kpaa lɛ: Tààta, wàànɛ ù làmii lɛ, rì ɗyoo rì zi, ǹfaa wɔ̀ ɓìtògsɛ̀n lɛ ù nyamgàkà ɓɛ̀yiì-ɓìɓan, rì ɓum ɓɛ ɗyomzɛ̀n ɓìɓan ɓi; rì tì lɛ, ù kìghà lɛ ɓyɛɛ yilɛn a ɓɔɓti ɓɛsàg. Ɛ̀ɛ̀ Tààta, ǹtògsaagh yɛ̀ɛ ki nɗɔɔ wɔ̀ lɛ kɛɛ kilɛn fɔlɔɔ.
Seŋi wɛ̀m à faghà mɛ̀ ɓìɓan ɓìcèm, fɔɔnnɛ ŋwaàdɛŋ à yii ɓi ghɛn yɛ̀ɛ ri lɛ Man i ki yin lɛ Tààta rì ghɛn yɛɛ ri lɛ Tààta, i ki cee ɓi lɛ Man, rì roànɛ Man à rèsii Tààta. 
Fɔɔnnɛ Yeesus à nìmɓɛ̀ngà a ɓɛ̀yilàg, à kɔ̀ŋɗɛ̀n ɓɔ lɛ: Mààgh rì mìni lɛ, ɓi seesee ɓiɓan ɓi. 
Ɓisuulɛ kigwey ki ɓɛkpaŋzì-ɓìɓan, rì mɛ̀fòm, ɓɛ ɓaghà rì zày ìnɛ lɛ ɓɛɛ ghɛǹ ɓìɓan ɓi mìnii seesee ɓi, wɔ̀lɛ ɓɛ ghɛngà ɓi ɓyɔ; ɓɔ tì rì zày ìnɛ lɛ, ɓɛɛ wog ɓìɓan ɓi mìnii wowog ɓi wɔ̀lɛ ɓɛ wokà ɓi ɓyɔ.
Fɔɔnnɛ kìtèetèɗ ki ǹɗèsàg-ɓìdɔ̀gsɛna ki pɛsɛngày lɛ, kɛɛ feèghrɛn Yeesus, ki tɔg nyi lɛ: Ǹɗèsàg, cɛ kɛɛ̀ki ǹghɛ̀ɛ̀sɛɛ kì kìi ɓi ɗi lɛ m̀ɓa rì cɛɓ ki fiɗyàɓ fikɔ̀ɔ̀? 
Nni Yeesus à ɓàkà nyi lɛ: Cɛ kɛɛ ri kì kànɛn ɓi ɓìdɔ̀gsɛna ɓi Bɛ̀ll, ù ti ù ɓààyì la miì? 
Ŋwaànɛn à ɓàg Yeesus lɛ: Ù ghɛ̀ɛ̀sɛɛ kì keesii Kan Bɛ̀ll wɔ̀ɔ̀ rì ǹɗem wɔɔ wucèm, rì ǹghay wɔɔ kicèm, rì ìtèɗ wɔɔ wucèm, rì mɛ̀yitì mɔɔ mɛcèm, ù ki keesi ti romum ànɛ à wuɓsɛɛ wɔ̀ yɛ̀ɛ wɛ̀ɛmiɗ. 
Yeesus à ɓàg nyi lɛ: Ù konaagh kì ɓàagh; nni kìya fɔlɔɔ, di u ɓa rì cɛɓ ki fiɗyàɓ fikɔ̀ɔ̀. 
Kìɓan kìfog yɛ̀ɛ ŋwaànɛ̀n à kɔ̀nkɔ̀ngà lɛ, a resi lɛ à rì saaɗ à mum, nni à tɔkà Yeesus lɛ: Ghɛn yɛ̀ɛ rì romum ànɛ à wuɓsɛɛ mɛ̀? 
Yeesus à ɓàg tì nyi lɛ: Ŋwaàdɛŋ yɛ̀ɛ pɛsɛ̀ngà a Yorisalɛm lɛ à kɛ̀ɛ a Zyeriko, fɔɔnnɛ ɓɛ̀zyaàzyaa ɓɛ ɓangà nyi, ɓɛ ɓatàg ɓyom ɓii, ɓɛ ki ɓog nyi, ɓɛ càɗ nyi ǹɗèè rì nyɔ̀ɛ̀y. 
Ŋwos anɛ̀n, pìrɛɛtìrɛ̀ àdɛŋ à ròŋighà girig bee yɔ̀miɗ inɛ̀n, nni yɛ̀ɛ à ghɛngà ŋwaànɛ ɓɛ̀zyaàzyaa ɓɛ kulà ànɛ̀n à kɔŋ bee ɓɛg àmbog. 
Fɔɔnnɛ ŋwaàdɛŋ ànɛ ɓi boo ì mum ì Levi à kpaagà girig ɓi jàŋ inɛ̀n à ghɛn ŋwaànɛ̀n, à ghaàgh girig lɛ reeeɓ, kɛ̀ɛ ɓɛ̀ŋmɛn. 
Kìɓan kìfog, muu Samari àdɛŋ à kɛ̀nkɛ̀ngà rìkɛ̀ɛ̀, nni à yùghà kì kpaŋì ŋwaànɛ à nɔ̀nɔ̀ŋìghà ànɛ̀n jàŋbog, nyìighnyìg ì kì nyi rì ŋwaànɛ̀n. 
Fɔɔnnɛ à tyoŋdɛ̀ngà nyi a nyoo, à foŋ lɛ, rì mɔɔ rì mɛ̀rɔ̀g ɓi beŋ, à ki kàŋ yɔ, à pɛ̀sì min nyi, à kɔ̀ɔ̀sì nyi ɓi jàɗki yiì aɗyòò, à kɛ̀n ɗì nyi a mɛɛ mɛ ɓɛ̀kèn ɓɛɛ̀ laayi miì à kì nyi ɓìɓan ɓìcèm ɓi ɓi kɔɔ̀kɔ̀nɛ̀ngà lɛ a ki nyi. 
Ɓi duri tana nni muu Samari ànɛ̀n à sɔ̀ŋìghà tìraŋ̀ ti mɔ̀ɔ̀ni ɓɛ̀hɔnɗɛ̀ɗ ɓɛɓɛɛ̀, à fa mɔ rì ŋwaànɛ à kɔ̀mɛ̀ngà naa ì ɓɛ̀kèn inɛ̀n, à kpaa nyi lɛ: Rɔ̀ɓa mɛ̀ kì ɓèŋɓeŋi ŋwaànɛ, i ki kpaŋi lɛ ù sagtɛɛ tì mɔ̀ɔ̀ni mɛdɛŋ aɗyòò ɓi mɛ ǹcàri mɛ ɓi rìɓèŋ ɗi ù rì nyi ɓiì ɓèŋɓeŋi, ǹlèɓ wɔ̀ mɔ di ǹti ɓiì suùgh. 
Fɔɔnnɛ Yeesus à tɔkà min ǹɗèsàg-ɓìdɔ̀gsɛna ànɛ ɓɛ totòkà ànɛ̀n ɓɛɛ nyi lɛ: Ɓi ɓum ɓɛ kiraa ɓɛ̀n, roàbe nnɛ wɔ̀ɔ̀ ghɛɛ lɛ, à ɓiisɛɛ ki wuɓsɛɛ ŋwaànɛ ɓɛ̀zyaàzyaa ɓɛ kulà ànɛ̀n? 
Roànɛ̀n à ɓàg nyi lɛ: Mɛ̀ ǹghɛɛ lɛ, muu Samari ànɛ à wokà ŋwaànɛ̀n nyìighnyìg yɛ̀ɛ wuɓsɛɛ nyi. Nni Yeesus à kpaaghà min ǹɗèsàg-ɓìdɔ̀gsɛna anɛ̀n lɛ: Wɔ̀ɔ̀ kɛ̀na u kilag girig fɔlɔɔ.
Yɛ̀ɛ ɓɛ ɓaghà ɓi bee, nni Yeesus à ɗiŋìghà ɓi kìlɔ̀ŋ kidɛŋ, fɔɔnnɛ giɓ adɛŋ ɗii lɛ Maata, à ghàɓkà nyi a mɛɛ mii. 
Giɓ anɛ̀n à ɓaghà rì geni a giɓ ɗii lɛ Marii, nnyɛɛ kɔ̀righà Kan a mɛ̀kòò, à wowòg ɓìtòkì ɓii. 
Maata nyii ɓaghà ǹɗem rì gɛ tìtom anɛ à ghɛ̀ɛ̀sɛ̀ngà kì kìlɛɛ, ɓisuu righàɓ ɗi ɓɛ̀kèn; fɔɔnnɛ à yùghà kìkpaà Kan lɛ: Ki yeesii ɓi wɔ yɛ̀ɛ gèni wɛ̀m à càri mɛ̀ rì gìlɛ̀n cɛ̀ncɛm? Kali ɓà nyi lɛ a yu mɛ̀ kì gheŋzii. 
Kan à ɓàg Maata lɛ: Maata wɔ̀, u kpuukputɛ̀n, nɗem wɔɔ wu ki cɛɛcɛɛ̀rɛ̀n ɓi ɓìɓan lɛɛ̀gwey. 
Wɔ̀lɛ kìɓan kifog kɛɛ ri rì gɛɓsɛ̀n; Marii àa ɓɔ̀ni gàɓ ì syeesyee; ɓaa ɓàtɛn ɓi nyi yɔ̀.
Ŋwos adɛŋ, Yeesus à ɓɔ̀ɔ̀ɓɔ̀ŋzìghà ɓi jàŋ idɛŋ; yɛ̀ɛ à lègsìghà bɔ̀ŋzɛ̀n nni n-yilàg wìì adɛŋ, à kpaaghà nyi lɛ: Kan, rèsàg ɓìsi yɛ̀ɛ ti ɓɔ̀ŋzag, fɛlɛ yɛ̀ɛ Zyaŋ à rèsàkà ɓɛ̀yilàg ɓii, lannɛ ɓɛɛ ɓɔŋzag. 
Yeesus à kpaa ɓɔ lɛ: Cààmɛ̀n kìcèm ki ɓi ɓɔ̀ɔɓɔŋzàg, kaliina lɛ: Tààta! Ɗii ɗyɔɔ ɗyɛɛ ɓa ɗì tɛnɛn; kìlàmì kɔɔ kɛɛ yu.
Ɓɛ̀ŋwos ɓɛ̀cèm faa ɓìsi ɓìɗilàg ɓi ɓi ghɛɛ̀sɛɛ rì ɓìsi ɓi bimiɗ a ŋwos.
Cenɛn ɓìsi ɓìɓe ɓis, lɛ ɓìsi girig tì ti tì cenàg ŋwaànɛ à kaa ɓìsi kìɓan. Kɔ̀ɔ ki càɗ ɓisi lɛ ti kpi ɓi mɛ̀fèèghrɛn ɓiɗùm.
Nni à kpaatìghà ɓɔ lɛ: I kìbog ki ɓi mìni ki ri rì rìghan, nni rìghan ɗiǹ ɗi yuù nyi kì ghɛɛ̀ rì ǹɗem-irù, ɗi kpaa nyi lɛ: Reŋkàŋ wɛ̀m, ɓɔ̀rɛn ɓà mɛ bìrɛs yiraa, 
lɛ reŋkàŋ wɛ̀m àdɛŋ à rìì rìkɛ̀ɛ̀, nni à kpaŋi a lɔ̀ŋkɛm̀, fɔɔnnɛ ǹki yin ɗi com ki lɛ, ǹfa nyi à ɗi. 
Nni i roànɛ̀n à ɓàghiì nyi wɔɔ ɓi naa lɛ: Kɔ̀ɔ̀ yeesi mɛ màa mɛ sìmdɛ̀n, rì mɛ̀ rì ɓɔn ɓɛm, tì mɛ nɔ̀ŋi ɓi zi, ǹ-yiidi lɛ m̀pɛ̀sɛ̀n tì aɗyòò lɛ ǹfa wɔ̀ bìrɛs. 
Ǹkalii mìni lɛ, àa soo pɛ̀sɛɛ ɓi aɗyòò lɛ a fa nyi bìrɛs, ɓi ɗii ɗi lɛ reŋkàŋ wìì, à rì ɓiì pɛ̀sɛɛ aɗyòò, à fa nyi com kìcèm ki roànɛ̀n à tɔɔgh nyi lɛ a caɗ nyi lɛ fyòoog kɛ̀ɛ yeesi nyi. 
Fɔɔnnɛ ǹkpaatii mìni lɛ, lɔnina, fɔlɔɔ nnɛ ɓɛ ri mìni ɓiì faà; kaana, fɔlɔɔ nnɛ ɓì ɓiì tanɛɛ, ɓooghna ìsuunaa, fɔlɔɔ nnɛ ɓɛ ri mìni wɔ ɓiì nɛmì; 
lɛ mum ǹcèm ànɛ à lɔni com, ɓɛ ti ɓɛ falàg nyi kɔ̀, roànɛ à kaa, à ti à tanàg, fɔɔnnɛ roànɛ à ɓoogh naa, ɓɛ ti ɓɛ nɛngì nyi yɔ̀. 
Ghɛn anɛ ɓi mìni yɛɛrì lɛ, à ɓa rìkuu ɗi seŋi ɗi lɛ, i man à lɔni bìrɛs, nyii fa man ànɛ̀n gɔ̀g, nsoò lɛ i man à lɔni nyi kìzɛn, nyii fa man ànɛ̀n nyoo ɓi sìg à kìzɛŋ? 
Nsoò lɛ i à lɔni nyi ɗìg, nyii fa man fìrèè fi taataɓɓɛ̀n? 
I mìni ɓɛ ɓì rì ɓìɓeɓtàg ɓi ɓum ɓi yii rìfa ɗi ɓɔn ɓin ɓɛsyeesyee ɓɛ ɓyom, lannɛ Tààta ànɛ à rì aɗyòò à ɓiì rɔ̀ɓi kɛ̀ɛ fa Kitɛntɛ̀ɛ̀n ki Nghay a ɓumɓɛ ɓɛ tɔɔgh nyi kɔ̀?
Yeesus à nànàɓkà kìɓeɓtàg ki nghay ki ki pɛɛ̀zìghà mum mùm-mùm, nni yɛ̀ɛ kìɓeɓtàg ki nghay kìn ki kpagà, ŋwaànɛ à ɓaghà mùm-mùm anɛ̀n à tòòghrɛ̀n; fɔɔnnɛ gwìy ì ɓum ìnɛ ì ɓaghà wɔɔ ì kuuràkà kìɓan kiǹ. 
Kìɓan kifog ɓum ɓɛdɛŋ ɓɛ kpaa lɛ: Ɓi-tèɗ wu Bɛlzeɓul ànɛ àrì rìfòm ɗi ɓiɓeɓtàg ɓi mɛghay innɛ a nànaɓ ɓiɓeɓtàg ɓi mɛghay. 
Ɓi ɗi lɛ, ɓɛɛ feèghrɛn nyi, ɓɛ̀ro ɓɛdɛŋ ɓɛ tɔkà nyi lɛ a resi ɓɔ kìrèmzɛnà kidɛŋ ki ki resii lɛ ìtèɗ wu a kìki ɓiɓan miì, wu riì aɗyòò. 
Yɛ̀ɛ Yeesus à yighà ɓɛ̀fèg ɓaa, nni à kpaaghà ɓɔ lɛ: Kìlɔ̀ŋ kìcèm ki ki ghasɛɛ gàɓ yiɓɛɛ̀ lɛ kɛɛ ɗuu rì kɔmiɗ, ki ri ɓiì cuù, à kpaŋ yɛ̀ɛ mɛɛ mɛcèm mɛ ɓi kìlɔ̀ŋ kin mɛ ɓiì kpìlaagh. 
Nni i Satàn a ti ǹghasɛn gàɓ yiɓɛɛ̀, lɛ a ɗuù rì nyimiɗ, lannɛ kìlɔ̀ŋ kii ki ri ɓiì kɛ̀ɛ asu; yɛ̀ɛ mìniì kalag lɛ, mɛ̀ɛ nànaɓ ɓìɓeɓtàg ɓi mɛghay rì ìtèɗ wu Bɛlzeɓul? 
I mɛ̀ɛ nki nànaɓ min ɓiɓeɓtàg ɓi mɛghay rì ìtèɗ wu Bɛlzeɓul, ɓɔn ɓin ɓɔɔ̀ nànaɓ ɓyɔ rì ìtèɗ wu ghɛn? Fɔɔnnɛ ɓɔn ɓin ɓɔmiɗ ɓɛɛ faa gɛ mìni zɔɔ ɓi kìɓan kiǹ. 
Kìɓan kifog, i ki rì lɛ nnànaɓ ɓiɓeɓtàg ɓi mɛghay rì ìtèɗ wu Bɛ̀ll fɔlɔɔ a rèsii lɛ, kìlɔ̀ŋ ki Bɛ̀ll ki ti a lɔ̀ŋkin. 
I kìtèetèɗ ki mum ki ki ri rì ɓyom ɓi ribaŋì kɛɛ̀ ɓèŋɓeŋ mɛɛ mɛ kɔ, ŋwaà yin lɛ à kòm ɓyom ɓii. 
Wɔ̀lɛ i ŋwaànɛ à cee ŋwaànɛ̀n ɓi-tèɗ à kpaŋi, à kwiy nyi, à ɓàtɛ̀n ɓyom ɓi ribaŋì ɓi ŋwaànɛ̀n àa ǹɗì rì ǹtyweeyi miì, à kàɓsag ɓyom ɓii ɓìcèm ɓi à ɓàtaagh. 
Mum bimiɗ ànɛ à yin ɓi gàm yɛ̀m, a ɗùùɗuu ri mɛ̀, fɔɔnnɛ roànɛ à ɓasɛɛ ɓi ri mɛ̀ ɓi rìtaŋzɛ̀n, à rì roànɛ à rì ɓi rìtyàŋzì.
Cààmɛ̀n kìcèm ki kìɓeɓtàg ki nghas̀ ki kpaŋi mum ɓi nyoo, ki kɛǹ kì dèŋdeŋi ɓi kìgbag ki jàŋ ɓi rìkaakàà ɗi rifɔɔsɛ̀n; i kaa rɔ̀ɓ kɛ̀ kɛɛ̀ ghɛn jàŋ i rìfɔɔsɛ̀n, ki kpaa lɛ: Ǹɗì ɓiì sugtii ɓi naa ìnɛ mɛ̀ɛ m̀pɛ̀sɛɛ yì miì. 
I ki sugtii yì, ki tanɛ̀n lɛ mɛɛ mɛ ti lɛ, mɔ mɛ fyɔngakɛn, mɛ ki ɓa ti mɛ rɛ̀ŋɛn, 
ki kɛɛ̀dì min, ki teɗtìì ɓìɓeɓtàg ɓi mɛghas̀ ɓidɛŋ taàɓɛ̀ɛ̀ ɓi ɓi cee kɔ ɓi rìnyɛn, ɓi ɗiŋì ɓi naànɛ̀n ɓi kɔrì miì. Fɔɔnnɛ siitòn a rìɓa à ŋwaànɛ̀n à rì ɓiì ɓeɓtɛɛ à cee rìɓa ɗi à ɓaghà ǹtonto.
Yɛ̀ɛ Yeesus à kpaaghà fɔlɔɔ, nni giɓ à toòghrɛ̀ngà jɛ̀ɛ̀ aɗyòò ɓi nyìinyìm à ɓum, à kpaa nyi lɛ: Mààgh rì giɓ anɛ à tɛ̀tɛ̀kà wɔ̀ ɓi ɗùm ɗii, à ki nyɔŋzi wɔ mɛlì mii. 
Wɔ̀lɛ Yeesus à ɓàkà nyi lɛ: Ɓumɓɛ ɓɛɛ̀ kìki lɛ, ɓɛ wowòg jɛ̀ɛ̀ ì Bɛ̀ll ɓɛ ki ɓèŋɓeŋ yɔ̀, ɓɛɛ ri kom̀ ɗì ɓɛ̀mààgh.
Yɛ̀ɛ kìlɔ̀ŋ ki taŋzɛ̀ngà Yeesus a nyoo, nni à tumɛ̀ngà rìkpaa lɛ: Gbàà ì ɓum ì gɛɛ̀nɛ ìnɛ ì ɓeɓtɛɛ mɛ̀rem ìnɛ yɛ̀ɛ tɔtɔg mɛ lɛ ǹɗesi yɔ̀ dàm ì kìɓan, nni ɓaa ghɛn ɓi dàm ì kìɓan idɛŋ, i ki cee ɓi lɛ dàm ì kìɓan ki ǹkpaŋzì-ɓìɓan anɛ lɛ Zyonas. 
Lɔŋ yɛ̀ɛ Zyonas à ɓaghà fɛlɛ yɛ̀ɛ kìrèmzɛnà ɓisuu ɓumɓɛ a Niniivɛ fɔlɔɔ nnɛ Man à mum à ɓiì ɓaa ɓisuu gbàà ì gɛɛ̀nɛ. 
Ŋwosi rìren ɗi ɓiɓan, giɓ anɛ à làlàmìghà kìden ki zi ki duŋzi à pɛ̀sɛɛ gɛ aɗyòò, à fa gbàà ì ɓum ì gɛɛ̀nɛ bɛ̀lɛn, ɓisuulɛ nyii pɛsɛ̀ngày ɓi jaŋ̀ inɛ zi i sugtɛɛ, lɛ a yu kì woògh ɓìtòkì ɓi ɗyomzɛ̀n ɓi Salomɔŋ à tòtòkà. Nni ghɛɛna lɛ, mìnii rì fɛ ri ŋwaànɛ à ceetii Salomɔŋ. 
Ɓumɓɛ a Niniivɛ ɓɛ pɛsɛɛ gɛ aɗyòò ŋwosi riren ɗi ɓiɓan, ɓɛ fa gbàà ì gɛɛ̀nɛ bɛ̀lɛn ɓisuulɛ, ɓɔɔ lɔɔ̀ghrɛ̀ngà mɛ̀rem yɛ̀ɛ ɓɛ wokà ɓìɓan ɓi Bɛ̀ll ɓi Zyonas à kpaaghà ɓɔ, nni ghɛɛna lɛ, ɓì rì fɛ rì ŋwaànɛ à ceetii Zyonas.
Ŋwaà yin lɛ à ròòsì lamɓà lɛ a nyam nyi, nsoò lɛ a foŋ nyi a kìbɔkɔ̀ zi, wɔ̀lɛ ɓɛɛ̀ fogi lamɓà ɓi kìrɛsì kii aɗyòò ɓi lèg ànɛ lɛ ɓumɓɛ ɓɛɛ̀ ɗiɗiŋii ɓi naa, ɓɛɛ ghɛǹ kìtɛɛtɛn. 
Ɗis ɗyɔɔ ɗi ri lamɓà à nyoo yɔ̀ɔ̀; i ɗis ɗyɔɔ ɗi ri lɛ syeesyee nyoo yɔ̀ɔ̀ bimiɗ ì ɓiì ɓaà ɓi kìtɛɛtɛ̀n. Kìɓan kifog, cààmɛ̀n ki ɗis ɗyɔɔ ɗi yin lɛ syeesyee, nyoo yɔ̀ɔ̀ i ɓa ɓi birìm. 
Nni kɔ̀ri min ɗyomzɛ̀n lɛ, kìtɛɛtɛn ki ù rì rì kɔ, kɛ̀ kɛɛ ghay birìm. 
I nyoo bimiɗ ì rì ǹkpeŋziyɛn nsoò maa kìkàɓ àdɛŋ kɛ̀ɛ ɓa ɓi birìm, nyoo yɔ̀ɔ̀ bimiɗ ì ɓiì ɓaà lɛ kpeŋkpèèŋ lɔŋ yɛ̀ɛ lamɓà à ti à kpeŋzàg wɔ̀ rì kìtɛɛtɛn kii.
Yɛ̀ɛ Yeesus à tòtòkà, nni Fàrìzyɛŋ àdɛŋ à tɔkà nyi lɛ, a yu kì ɗiì a mɛɛ mii. Fɔɔnnɛ a ɗìŋìyà wɔɔ, ɓɛ kɔrì ɓi ɓìɗilàg. 
Fàrìzyɛŋ ànɛ̀n à kuuràg lɛ, Yeesus à tumɛɛ rìɗi ɗi ɓyom kɛ̀ɛ sòò ɓyàg. 
Wɔ̀lɛ, Kan à kpaa nyi lɛ: Mìni Ɓɛ̀fàrìzyɛŋ ɓɛ, ɓi ti ɓì tɔ̀sàg lɛ, rì jɛ̀m ì ɓeŋ, rì jɛ̀m ì taasà, kìɓan kifog mɛ̀rem min mɛ ron lɛ rì wii rì rìgɛn. 
Mìni ɓìdùŋdùŋ ɓi ɓum ɓì, àa roànɛ à kìghà dan nnyɛɛ kìtìghà ɗùm? 
Com ki ɓyàa ghɛ̀ɛ̀sɛɛ kì kìi ki ri lɛ, ɓi fa ɓɛ̀soghàsogha ɓyom rì nɗem wu syeesyee, fɔɔnnɛ ɓyom ɓìcèm ɓi ɓiì ɓaà ɓìtɛnɛn ɓisu wìn.
Nni nyìighnyìg rì mìni Ɓɛ̀fàrìzyɛŋ lɛ, mìnii ɓɔɔɓɔgsì Bɛ̀ll rì gàɓ ì kìntɛ̀ɗ ìnɛ ɓi mɛ̀kuu mɛ ɓinyàa mɛ̀cèm, ɓì sɛɛ̀sɛ̀ɛ̀tì lɛ, rì saaɗ ɗì rìkeesì ri Bɛ̀ll, kɔlɛ com ki ɓyàa ghɛ̀ɛ̀sɛɛ kì nɔ̀ɔ̀tii kɛɛ̀ kìn lɔɔ, kɛ̀ ɓi ki pisi mis ɗì ɓìɓan ɓimbog.
Nyìighnyìg rì mìni Ɓɛ̀fàrìzyɛŋ, lɛ ɓì keesii rìkɔ̀rì ɓi mɛ̀kɔ̀ɔ̀ mɛ asu mɛ ɓi naa yi bɔ̀ŋzɛ̀n, ɓi ki keesi ti lɛ ɓɛɛ toòtògsì mìni rì nyaasɛ̀n ɓi ɓìyan ɓi tyèè.
Nyìighnyìg rì mìni, lɛ ɓì rì fɛlɛ yɛ̀ɛ zɔ̀ŋ yi yi ri yì tììghgɛn, ɓum ɓɛ kɛɛ̀kɛ̀ɛ̀ mii aɗyòò ɓɛ̀ kɛɛ̀ yi.
Fɔɔnnɛ kìbog ki ɓi ɓɛ̀rèsàg-ɓìdɔ̀gsɛna ki kpaaghà nyi lɛ: Ǹɗèsàg, i ù kpaa fɔlɔɔ, di ù sɛmgii lɔŋ lɛ rì ɓìsi miì. 
Yeesus à ɓàg nyi lɛ: Nyìighnyìg girig rì mìni ɓɛ̀rèsàg-ɓìdɔ̀gsɛna, lɛ ɓi tɛ̀ɛghtɛgsì ɓum mɛ̀tɛ̀g mɛ mɛ rirì lɛɛ̀gwey, mìniìɓɔmiɗ kɛ̀ ɓi kòm mɔ nsoò ǹkòmɛn ri manàcàg.
Nyìighnyìg rì mìni, ɓisuulɛ ɓi ti bì togi ɓìsyeesyee ɓi zɔ̀ŋ ɓisuu ɓɛkpaŋzì-ɓìɓan ɓɛ ɓɛ̀seŋi ɓin ɓɛ cuusìghà. 
Ɓì rèsii yɛɛlɔɔ lɛ, ɓì ɓɛm̀dɛɛ rìkì ɗi ɓɛseŋi ɓin ɓɛ ɓɛsɛ̀ɛ̀mɛn, lɛ ɓɔɔ wolà ɓɛ̀kpaŋzì-ɓìɓan, mìni ɓɔn ɓaa ɓì toŋ zɔ̀ŋ yi ɓɛkpaŋzì-ɓìɓan ɓɛǹ. 
Kìɓan kìn kɛɛ̀ki Bɛ̀ll ànɛ à rì rì ɗyomzɛ̀n à kpaaghà lɛ: Ǹɗì ɓɔ ɓiì romìì lɛ, rì ɓɛ̀kpaŋzì-ɓìɓan, rì ɓɛ̀kɛ̀nì-fìtom; fɔɔnnɛ ɓɛ ri ɓiì kìi lɛ, ɓɛ wey ɓɛ̀roɓɛ, ɓɛ yeesì ɓɛ̀ro ɓɛmbog, 
lɛ di bwaɓ yi ɓɛkpaŋzì-ɓìɓan ɓɛ̀cèm ɓɛ ɓaa wewèy à tumɛ̀n yɛ̀ɛ zi i kìlɛ̀ngà, yɛɛ kɛǹ gbàà ì ɓum ìnɛ ɓi ǹto 
à tumɛ̀n ɓi bwaɓ yi Aɓɛl, à kpaŋ ɓi yi Zakarii ànɛ ɓɛ wolà ɓi ǹlɛm̀ɓog wu naà-Bɛ̀ll, jàŋbog rì rìkùna ɗi ɓɛ ǹtɔ̀ngì ɓituwe miì ɓi rìɓɔgsì ɗi Bɛ̀ll. Ǹkpaa mìni saaɗ lɛ, kìɓan kiǹ ɓɛ tɔɔgh gɛ ɓumɓɛ ɓi gbàà ìnɛ kɔ̀.
Nyìighnyìg rì mìni ɓɛ̀rèsàg-ɓìdɔ̀gsɛna, lɛ ɓì tekà fìɗìɓà fi riyi ɗi ɓiɓan mìnii ɓɔmiɗ kɛ̀ ɓi ɗiŋi, ɓì ki règ lɛ ɓɛ̀roɓɛ ɓɛ kɔ̀nkɔ̀ngà lɛ ɓɛɛ ɗiŋi ɓɛ̀kɛɛ̀ ɗiŋi.
Yɛ̀ɛ Yeesus à kpagày ɓi jàŋ inɛ à kɛ̀ngà kì ɗiì wɔɔ inɛ̀n, ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ fasɛ̀n mis rì nyi, di ɓɛɛ̀ ɓɛɓɛni nyi rì mɛ̀tɔɔ̀ghtɔɔgh ɓi mɛ̀to mɛ ɓiɓan lɛɛ̀gwey, 
ɓɛ ranɗàm nyi lɛ ɓɛɛ wog nkòo à nɛ̀si jɛ̀ɛ̀ ɓi kìɓan kìdɛŋ.
Ɓi cààmɛ̀n kɔm̀ kiǹ, bàlì ì ɓɛ̀tɔɔsìm ɓɛ ɓum ì taŋzɛ̀ngà ɓi lèg ànɛ lɛ, ɓɛ̀ro ɓɛdɛŋ ɓɛ ɓɔɓɔ̀kà ɓɛ̀ro ɓɛm̀bog ɓi mɛ̀kòò. Nni Yeesus à lokà ki kpaa ɓɛ̀yilàg ɓii lɛ: Konaaghna rì nwìɗ à Ɓɛ̀fàrìzyɛŋ nnyɛ̀ɛ ri lɛ fyɛɛ̀-fyɛɛ̀ ɓi ŋwɔm, ìghèy ɓi ɗùm. 
Kɛ̀ɛ̀ kìɓan kidɛŋ ki a rìnyam ki ki ri ɓiì rɔ̀ɓi kɛ̀ kɛɛ̀ kpagi dan; nsoò dwìɗ idɛŋ yàa rɔ̀ɓ ɓi kɛ̀ɛ̀ kìyiilɛɛ. 
Fɔɔnnɛ com kìcèm ki ɓì ɓiì kpaa a birìm, ki ɓiì wooghrɛɛ ri ŋwos; ki ɓì kɔ̀ŋɗɛɛ mum ɓi-reè ɓi den ì naa, ki ɓiì ɓaà kì làmɓɛn ɓi bwèy aɗyòò. 
Mìni ɓɛ̀reŋkàŋ ɓɛm, ǹkalii mìni lɛ kɛ̀ ɓi risi ɓumɓɛ ɓɛ ri lɛ, i ɓɛ woli nyoo ì mɛ̀mùù ɓɛ̀ kɛɛ̀ ɓa ti ri com ki ɓɛɛ ki ti mìni. 
Ǹɗì mìni ɓiì rèsii ŋwaànɛ ɓì ghɛ̀ɛ̀sɛɛ kì risii; risiina roànɛ à rì rì ìtèɗ wulɛ à wey, à ki pìg mini ɓi ɗuu ɗi fiɗyàɓ fikɔ̀ɔ̀; ǹkalii mìni ɓi saaɗ lɛ, nyi nnɛ ɓì ghɛ̀ɛ̀sɛɛ kì risii.
Ɓɛ ti ɓɛ̀ kɛɛ̀ kàɓ nya ɓɛ̀fyas ɓɛtaǹ ɓi dolà yiɓɛɛ̀? Nsoò fɔlɔɔ, Bɛ̀ll à ti kɛ̀ɛ ɗimzɛn nsoò kìbog ki ɓi ɓɛ̀fyas ɓɛ̀n. 
Nsoò bàlì ì tyòŋ tin ti ɓi nto, Bɛ̀ll à nàni ɓi, fɔɔnnɛ kɛ̀ ɓi risi com, ɓisuulɛ rìɓa ɗin ɗi cee ɓɛ̀fyas kìtuu.
Ǹkalii mìni lɛ, ŋwaànɛ à rì mɛ̀ ɓiì gherɛɛ ɓi mis mɛ ɓum, Man à mum à gherɛɛ gɛ girig nyi ɓi mis mɛ ɓum ɓɛ titom ɓɛ Bɛ̀ll. 
Wɔ̀lɛ ŋwaànɛ à rì mɛ̀ ɓiì roòzɛɛ ɓi mis mɛ ɓum, Man à mum à roòzɛɛ gɛ girig nyi ɓi mis mɛ ɓum ɓɛ titom ɓɛ Bɛ̀ll. 
Ɓɛ ri ɓiì cenɛɛ mum ǹcèm ànɛ à ɓùŋi Man à mum kìɓe, kìɓan kifog ɓaa cenɛn ɓi ŋwaànɛ à feni Kìtɛntɛ̀ɛ̀n ki Nghay.
Nni cààmɛ̀n kìcèm ki ɓɛ ɓiì kɛ̀ɛ ri mìni a ɓɛ̀yɔ̀m ɓi naa yi bɔ̀ŋzɛ̀n, ɓi mis mɛ ɓɛ̀làmì ɓɛ kilɔ̀ŋ, mɛ̀rem min mɛ̀ kɛɛ̀ cɛɛcɛɛ̀rɛ̀n lɛ ɓi fèfeg lannɛ ɓì rì ɓiì yɔ̀mi, rì cɛ kɛɛ̀ki ɓì rì ɓiì kpaà. 
Lɛ, Kìtɛntɛ̀ɛ̀n ki Nghay ki ri mìni ɓiì rèsii com ki ɓì ghɛ̀ɛ̀sɛɛ kì kpaà ɓi cààmɛ̀n kiǹ.
Ŋwaàdɛŋ wɔɔ ɓi gùl ì ɓum, yɛɛ kpaaghà Yeesus lɛ: Ǹɗèsàg! kali geni wɛ̀m lɛ, a fa mɛ̀ gàɓ yɛ̀m ì mɛ̀wus mɛ seŋi wìs a càɗkà ɓìsi. 
Yeesus à ɓàg ŋwaànɛ̀n lɛ: Ghɛn yɛɛ rɛsìghà mɛ̀ lɛ, n-yɔm̀yɔm ɓìɓan ɓin, nsoò lɛ ǹɗesi mìni lannɛ ɓì rì lɛ ɓì kàɓɓɛ̀n ɓyom ɓin? 
Fɔɔnnɛ à kpaatìghà ɓɔɔ̀cèm lɛ: Womzɛɛna lɛ syeesyee ri kìɓan ki zày ì ìkum, ɓisuulɛ, cɛɓ ki mum ki yin lɔŋ lɛ ɓyom ɓi à rì rì ɓyɔ, àa soo rì rì ɓyom lɛɛ̀gwey.
Nni à tekà ɓɔ dàɗkì ìdɛŋ lɛ: Guŋgum adɛŋ à ɓaghà rì dɛm inɛ ì ɗiŋìghà ɓyom lɛɛ̀gwey. 
Nni à fèfèkà rì ǹɗem di a tɔɔtɔɔ̀ghrɛ̀n lɛ, ǹɗì ɓiì ghalì ɓà la, yɛ̀ɛ ǹ-yin ɗi jàŋ inɛ ntaŋzɛn gɛ com wɛ̀m ànɛ miì? 
Fɔɔnnɛ à kalìghà tì min ɓɛɛ̀ nyimiɗ lɛ, com ki ǹɗì ɓiì kìi ki ri lɛ, ǹɗì ɓiì wààghii zarò yɛm̀ ǹtoŋdì yi yi teghɛɛ lɛɛ̀gwey, ǹfoŋ lɛ rì gèŋ yɛm̀, rì gɛ com wɛ̀m bimiɗ miì. 
Fɔɔnnɛ ǹɗì ɓiì kpaa ǹɗem wɛ̀m lɛ: Ǹɗem wɛ̀m! ù rì lɛ, ù fɔɔsɛ̀n wɔ̀ lɛ tɛ̀tɛ̀rɛ̀ɛ̀, ù kìkì lɛ, ù ɗiɗì, ù nɔnɔ̀, ù nyàànyàà, lɛ m̀mɛ nyam gɛ com ànɛ à rì lɛ à ghɛɓsì mɛ̀ bèg lɛ bèg. 
Wɔ̀lɛ Bɛ̀ll à kpaaghà ŋwaànɛ̀n lɛ: Wɔ̀ kìyèg ki mum ki, lɔŋ ɓi-ru wu gɛɛ̀nɛ nnɛ ɓɛ ri wɔ̀ ɓiì ɓàtɛɛ cɛɓ kɔɔ; nni gɛ com ànɛ ù mɛ nyam anɛ à rì ɓà ɓiì wooghrɛɛ ri ghɛn? 
Fɔɔnnɛ ki ti ki ghɛnàg yɛ̀ɛ mum ǹcèm ànɛ à ti à taŋzàg gɛ ìkum ɓisu wii cɛ̀ncii, kɛ̀ɛ ɓa ri ìkum ɓisuu Bɛ̀ll.
Yeesus à kpaatìghà ɓɛ̀yilàg ɓii lɛ: Kìɓan kiǹ kɛɛ̀ki ǹkpaa mìni lɛ kɛ̀ ɓi ghɛ̀ri mɛrem min aɗyòò rì com ki ɓì ɓiì ɗii, nsoò lɛ ki ɓì ɓiì waatɛɛ; 
ɓisuulɛ cɛɓ ki cee ɓìɗilàg, nyoo ì cee ɓìlàà. 
Ghɛɛna ɓà ɓɛ̀haŋhag, ɓɛ ri lɛ, ɓɛ̀ kɛɛ̀ ɓɛ̀y ɓɛ̀ kɛɛ̀ ki ɓùmi, ɓɛ̀ kɛɛ̀ ki ɓa ri fìnyam fidɛŋ, nsoò zarò, kìɓan kifog, Bɛ̀ll à ɗiɗìsì ɓɔ; ɓi mis mɛ Bɛ̀ll, ɓì rì ɓyoo gìn-i-ɓyom à cee tììlì. 
Ghɛn anɛ ɓi mìni yɛɛ ri lɛ à ràɓsì cɛɓ kii nsoò lɛsàg lɛ yɛ̀ɛ nɗem wii wɛɛ̀ cɛɛcɛɛ̀rɛ̀n? 
Yɛ̀ɛ ɓi yin ɗi ìtèɗ wulɛ ɓi ki maa com ɗì maa com, ki ghɛɓsii min cɛ lɛ mɛ̀rem min mɛɛ cɛɛ̀cɛ̀ɛ̀rɛ̀n ɓi ɓìɓan ɓimbog? 
Ghɛɛna yɛ̀ɛ ɓyaaɓi ɓi ti ɓi tɔɓkì, ɓi yin ɓiì sasali, ɓyɛ̀ kɛɛ̀ ki tìŋ ɓilàà, nsoò fɔlɔɔ, ǹkalii mìni lɛ, nsoò rì gɛ ìkum wiì Salomɔŋ, à waatɛ̀ngà ɓi ɓilàà ɓi ɓi kpaŋi yɛ̀ɛ ɓi ɓyaaɓi. 
I Bɛ̀ll à mɛ rɛ̀ŋ ɓyaaɓi ɓi ɓi ri ɓi dɛm gɛɛ̀nɛ, ɓyɛɛ̀ɓi ɓɛ ɓiì tɔ̀ni riduri, lannɛ mìni ɓɛɛ̀ɓɛ à ɓiì rɔ̀ɓi min kɛ̀ɛ rɛ̀ŋ, mìni ɓum ɓɛ maa rìgherɛ̀n lɛsàg ɓɛ? 
Fɔɔnnɛ mɛ̀rem min mɛ̀ kɛɛ̀ ɓiisɛn ki cɛɛcɛɛ̀rɛ̀n rì com ki ɓì rì ɓiì ɗiì nsoò lɛ, ki ɓì ɓiì nɔɔ̀. 
Ɓisuulɛ ɓìlɔ̀ŋ ɓimbog ɓi ɓi ziinɛ ɓi ɓi, gherɛɛ ɓi Bɛ̀ll ɓyɛɛ ɓiisɛɛ kì kaakaa ɓyom ɓìn ɓìcèm. Yiina lɛ Tààta wìn à yii lɛ, ɓì ghɛ̀ɛ̀sɛɛ kì ɓaà rì ɓyom ɓìn. 
Nni com ki ɓì ghɛ̀ɛ̀sɛɛ kì kaà ki ri kìlɔ̀ŋ ki Bɛ̀ll fɔɔlɔɔ nnɛ Bɛ̀ll à ɓiì ɓɔɓtɛɛ mini ɓyom ɓiǹ ɓìcèm. 
Maa kìtuu à jɔ̀ɔ̀ ànɛ, kɔ̀ɔ risi com, lɛ ki kɔngà Tààta wìn lɛ, a fa mìni kìlɔ̀ŋ kii.
Kàɓkiina ɓyom ɓìcèm ɓi ɓì rì rì ɓyɔ, ɓì ki fa mɔ̀ɔ̀ni mɛ miì rì ɓɛ̀soghàsogha; ɓaana rì ɓɛ̀ɓàm ɓɛ mɔ̀ɔ̀ni ɓɛ ɓɛ yin lɛ ɓɛ ɗilɛ̀n, ɓì ki ɓa ɓi ɗyoo ɓi ɗùm rì ìkum wu wɛ̀ kɛɛ̀ lèg, jàŋ inɛ wiiwìì à yin lɛ à wuɓsɛ̀n, nsoò zeg yɛ̀ kɛɛ̀ ɗi wɔ; 
ɓisuulɛ jàŋ inɛ ìkum wɔɔ wu ri, wɔɔ nnɛ ǹɗem wɔɔ wu ɓiì ɓaà girig.
Sìnɛɛna ɓɛ̀kànɗa ɓi ɓìɓon, ɓì ki càɗ ɓɛ̀lamɓà ɓin ɓɛ ròòrooyɛn. 
Ɓaana fɛlɛ yɛ̀ɛ ɓɛ̀kìì-ɓìsay ɓɛ ɓɛɛ̀ ɓoŋɓoŋ lɛ masà wàà a sug yì tìcàɓ ti riwɛy, ɓɛɛ nɛm nyi naa di à kpaŋi à ɓog naa. 
Mààgh rì ɓɛ̀kìì-ɓìsay ɓɛ masà wàà à ɓiì tanɛɛ di ɓɛ kɔkɔrii fɔlɔɔ cem. Ǹkalii mìni saaɗ lɛ, masà wàà à ɓiì sìnɛɛ sànjà, à kpaa lɛ ɓɛɛ kɔɔ̀si ɓɔ ɓi zi, di nyimiɗ a yu ɓɔ kì faà ɓyom ɓi ɗiyɛn. 
Àa soo kpaŋi mɛ̀kɛ̀ɛ̀ mɛɓɛɛ̀, nsoò lɛ mɛraa, à tanɛ̀n ɓɔ cem, lɔŋ mààgh wàà. 
Konaaghna kì yii lɛ, i ŋwaàmɛɛ àa rì lɛ à yi cààmɛ̀n ki wiiwìì à rì nyi ɓiì yùu wii, di à rì rì ìtèɗ wulɛ à kɔ̀rì saalo, kɛ̀ɛ càɗ lɛ ɓɛɛ ɓɛg nyi naa. 
Fɔɔnnɛ mìni girig kɔ̀riina cem ɓì ɓoŋɓòŋ, ɓisuulɛ Man à mum à ɓiì kpaŋì ɓi cààmɛ̀n ki mìnii yitii ɓi lɛ, à rì lɛ à kpaŋ.
Fɔɔnnɛ Pyɛɛri à tɔkà nyi lɛ: Kan, dàɗkì ìnɛ ù teri ìnɛ, ì rì ɓisu wis giǹ, ɓisuu ɓum ɓɛ̀cèm? 
Kan à ɓàg nyi lɛ: Ghɛn yɛ̀ɛ ri syeesyee à m̀ɓèŋì-ìkum anɛ à rì rì ɗyomzɛ̀n, nnɛ masà à rì ɓiì reɓsɛɛ ɓɛ̀kìì-ɓìsay ɓii ri nyi, lɛ a rɔɓ ɓɔ kì faà gàɓ yàà i ɓìɗilàg, ɓi cààmɛ̀n ki ki ghɛɛ̀sɛɛ. 
Mààgh rì ǹkìì-kìsay ànɛ masà wìì a sughiì, à tanɛ̀n lɛ a kìki lɔŋ fɔlɔɔ. 
Ǹkalii mìni syeesyee à rìkalì lɛ, à rì nyi ɓiì faà ìtèɗ wulɛ a ɓeŋ ìkum wii wucèm. 
Kìɓan kifog, ǹkìì-kìsay anɛ à fèegh ɓi nɗem wii lɛ: Masà wɛ̀m à ɓɔriì ɓi risug, nnɛ à tumɛɛ rìkwiy ɗi ɓɛ̀kìì-ɓìsay lɛ rì ɓɛ ɓɛ̀yiɓ rì ɓɛ ɓɛbaŋì, à kì lɛ, à ɗi à nɔ mɛ̀rɔ̀g à ŋwaŋ, 
masà à ŋwaànɛ̀n à ɓiì yùu ŋwos anɛ nyii yii ɓi, ɓi cààmɛ̀n ki nyii feègh ɓi lɛ a yùyù. Fɔɔnnɛ à rì nyi ɓiì ɓwingii, à ki fa nyi mɛ̀lèɓ mɛ mɛ ghɛɛ̀sɛɛ rì ɓumɓɛ mum kɛ̀ɛ tyweeyi. 
Nni ǹkìì-kìsay anɛ à ɓiì kìi lɛ, à yi lɔŋ rikɔ̀n ɗi masà wìì, wɔ̀lɛ kɛ̀ɛ ki nyuŋɛn, kɛ̀ɛ kì rikɔ̀n ɗii, ɓɛ ri nyi ɓiì ɓoògh bàlì ì mɛ̀kpas lɛɛ̀gwey. 
Kìɓan kifog, ǹkìì-kìsay ànɛ à yii ɓi masà wìì a kìsay, à ki kìki ɓiɓeɓtàg ɓi ɓiɓan nnɛ ɓɛ ri ɓiì ɓoògh bàlì ì mɛ̀kpas lɛsàg. Ŋwaànɛ ɓɛ faghà lɛɛ̀gwey nnɛ ɓɛ ri ɓiì tɔɔ̀gh lɛɛ̀gwey; fɔɔnnɛ ŋwaànɛ ɓɛ reɓsɛ̀ngà ɓyom lɛɛ̀gwey ri nyi, innɛ ɓɛ ɓiì ɓiisɛɛ ki tɔɔ̀gh lɛ a say lɛɛ̀gwey.
Mɛ̀ ǹ-yùghà kì ghɛ̀ŋzɛɛ ɗuu ɓi ziinɛ, i ɗi mɛ ki ròò, cɛ kidɛŋ kɛɛ̀ki ǹɗì lɛ ǹfɔmfɔ̀m tì! 
Ǹghɛ̀ɛ̀sɛɛ kì ɓàɓtɛɛ rikuu ɗi bàɓtis ɗidɛŋ, ǹki ti lɔŋ yɛ̀ɛ di bàɓtis ìncèm yàa kìlɛɛ. 
Ɓi fèki nya lɛ ǹ-yùghà kì faà fyòoog ɓi ziinɛ? Èe èe! ǹkalii mìni lɛ lɔŋ gasɛ̀n yɛ̀ɛnɛ ǹ-yùghà kì foŋì. 
Lɛ à tumɛ̀n ɓi cààmɛ̀n ki, i ɓum ɓɛtaǹ ɓɛ ri naa bog, ɓɛ ri ɓiì lànɛɛ lɛ, kìraa ki ɓum kɛ̀ kɛɛ̀ wooghrɛn ri kìɓɛ̀ɛ̀ kim̀bog, kìɓɛ̀ɛ̀rɛn ki ɓum kɛ̀ kɛɛ̀ wooghrɛn ri kìraa kim̀bog. 
Seŋi àa wooghrɛn ɓi jɛ̀ɛ̀ ɓɛɛ̀ dɛlì yìì, jɛɛ kɛɛ̀ wooghrɛn ɓɛɛ̀ gɔ̀n yìì, kèegh à giɓ ɓɛɛ̀ gili man ɓɛ̀ kɛɛ̀ kpaŋ kirɔɔ.
Nni Yeesus à kpaatìghà gwìy ì ɓum lɛ: Ɓì ti i ɓì ghɛɛ di kìkwìɗ ki pɛsɛɛ yì ɓi ɓɛg à rìnɔ̀ŋɗàg ɗi ŋwos, ɓì ghaàgh kì kpaà lɛ, bwey ì tiì, ki ki ɓa fɔlɔɔ. 
I ɓì ghɛɛ lɛ bɛ̀ɓ ì rìì ɓi ɓɛg à duŋzi, ɓì kpaa lɛ: Ŋwos a rì biì lòmi, ki kilɛ̀n fɔlɔɔ. 
Mìni ɓum ɓɛ fyɛɛ̀-fyɛɛ̀ ɓi ŋwɔm ìghèy ɓi ɗùm, ɓì yii lɔŋ rifiɓì ɗi ɓyààmɛ̀n ɓi rìseèsèèrɛ̀n ɗi zi rì ɗi ɗyoo; nni ɓi cɛ nnɛ ɓì yii ɓi righasì ɗi cààmɛ̀n ki tì rɛrɛlii miì kì?
Ɓisuucɛ nnɛ mìniì ɓɔmiɗ ɓì yin lɛ ɓì ghɛn ɓìɓan ɓi ɓi ri lɛ saaɗ. 
Cààmɛ̀n ki ɓi kɛ̀nkɛn ɓi naà-ɓɛ̀yɔ̀m lɛ, rì wɔ̀ rì bakìɓan wɔɔ̀, kaaya bee inɛ lɛ ɓi pegsɛn kìɓan kiǹ di ɓì kaka ɓi bee, kɛ̀ɛ̀ fɔlɔɔ, à ɓiì kɛ̀ɛ ri wɔ̀ ɓi mis mɛ ɓɛ̀yɔ̀mì ɓìɓan, ǹ-yɔ̀mì nyii ceesì wɔ̀ rì ɓɛ̀sujàà, ɓɛ̀sujàà ɓɔɔ pig wɔ̀ ɓi naà-zày. 
Ǹkalii wɔ̀ lɛ, wàa kpaŋ yi ɓi naà-zày ìnɛn di ù ka pee ɓi pon wɔɔ̀, nsoò fìraŋ̀ fìfog fyɛ̀ kɛɛ̀ rɔ̀ɓ.
Ɓi cààmɛ̀n kiǹ, ɓum ɓɛdɛŋ ɓɛ yughà kì kpaà Yeesus kìɓan ki ki kighà ɓumɓɛ a Galile ɓɛ ɓɛ yughà kìɓɔgsii Bɛ̀ll rì ɓìtuwe ɓi lɛ ɓɛɛ funɛn, Pilat à ki cuusi lɛ rì ɓɔ, rì ɓìtuwe ɓyaa. 
Nni Yeesus à ɓàkà ɓumɓɛ̀n lɛ: Ɓi fèfeg nya lɛ ɓumɓɛ a Galile ɓɛǹ ɓɔ yɛɛ m̀pɔ̀ɔ̀zii kì ɓaà ɓɛ̀kìì-kìɓe ɓɛ cee ɓum ɓɛm̀bog ɓɛ a Galile, yɛ̀ɛ ɓɛ ǹtulɛɛ rì rìkuu ɗi ǹtɔɓ ɗìn? 
Ki yin fɔlɔɔ. Ǹkpaa mìni lɛ, i ɓì lɔ̀ɔ̀ghrɛɛ ɓi mɛrem, ɓì ɓiì cuù ɓɛ̀sɛ̀ɛ̀ ɓɛ̀cèm lɔŋ yɛ̀ɛ ɓumɓɛ̀n. 
Gìn ɓum ǹtɛ̀ɗ ɗì taàraa ɓɛ mɛɛ mɛ a Silowe mɛ ɓangà, ɓɛ cuu, ɓɛɛ ɓiisɛ̀ngà kì kìi kiɓe ɓɛ cee ɓum ɓɛ̀cèm ɓɛ a Yorisalɛm ɓi rìghɛn ɗin? 
Ki yin fɔlɔɔ. Ǹkpaa mìni lɛ, i ɓì lɔ̀ɔ̀ghrɛɛ ɓi mɛrem, ɓì ɓiì cuù ɓɛ̀sɛ̀ɛ̀ ɓɛ̀cèm lɔŋ yɛ̀ɛ ɓumɓɛ̀n.
Fɔɔnnɛ Yeesus à teetìghà ɓɔ dàɗkì lɛ: Ŋwaàdɛŋ yɛɛ ɓɛlà fìgyee ɓi dɛm yiì, nni à yùghà lɛ a kɛs ɓìɗùn ɓi kìte kiǹ, kìɓan kifog, à tanɛ̀n kɔ kɛ̀ɛ̀ kìɗùn nsoò kìfog. 
Nni à kpaaghà min mum ànɛ àa m̀pègsàg nyi dɛm lɛ: Ghɛna bèg yiraa yɛɛ rari lɛ, yɛ̀ɛ ǹtumɛ̀ngà rìyù lɛ nkɛs ɓìɗùn ɓi fìgyee ànɛ, wɔ̀lɛ, kɛ̀ɛ ǹtanɛn com miì, nni kpɛ̀ɛ̀ya nyi, à rɛrɛlii foo à ɗiɗì ìkɔ̀ɔ̀ zɛy ɓisuucɛ? 
Fɔɔnnɛ m̀pègsɛ̀n-dɛm a kpaaghà lɛ: Kan, ka cààti ɓà fìgyee ànɛ̀n ɓi bèg ìnɛ, ǹɗì ɓiì timii ǹɗyèm wii ǹcèŋzɛ̀n, ǹfoŋ kìkùnkùn miì. 
Ɓaà yi ɓi à rì lɛ à wum ɓìɗùn ɓi mɛ̀ru mɛ asu; i à wumi ɓi, fɔlɔɔ nnɛ ù kpɛ̀ɛ̀ min nyi.
Yɛ̀ɛ Yeesus à rèrèsàkà ɓum ɓi naà-bɔ̀ŋzɛ̀n ìdɛŋ ŋwosi Saɓàt, 
giɓ adɛŋ à ɓaghà wɔɔ ri kìɓeɓtàg ki nghay ki ki lɛmzìghà yi, kìlɛm kìn ki ɓaghà di ki ti bèg ǹtɛ̀ɗ ɗì taàraa, nyii rɔɓ mɛ̀laŋ, kɛ̀ɛ̀ bee inɛ lɛ à rɛlì tì lɛsaaɗ. 
Yɛ̀ɛ Yeesus à ghɛngà giɓ anɛ̀n, à reŋì nyi, à kpaa nyi lɛ: Giɓ, ù wɔ̀ni kìlɛm ki! 
Fɔɔnnɛ à saghìghà min nyi ɓyàg ɓi nyòò, giɓ anɛ̀n à sugtì kì rɛlii lɛsaaɗ lɔŋ a-kɔ̀ɔ̀, à ghagsɛ̀n ɗì rìɓɔgsì ɗi Bɛ̀ll. 
Wɔ̀lɛ ǹlàmì naà-bɔ̀ŋzɛ̀n à wokà bim ɗi rìwɔ̀ɔ̀zì ɗi Yeesus à wɔ̀ɔ̀zìghà giɓ anɛ̀n ɗiǹ ŋwosi Saɓàt; à kpaa min gwìy ì ɓum ìnɛ ì ɓaghà wɔɔ lɛ: Ɓɛ̀ŋwos ɓɛ mum à ghɛ̀ɛ̀sɛɛ kì kìi kisay miì, ɓɛ ri taàfog, yùlaaghna kìɓoorɛɛ ɓi ɓɛ̀ŋwos ɓɛǹ, à cee lɛ ɓi yu ŋwosi Saɓàt. 
Fɔɔnnɛ Kan à ɓàkà nyi lɛ: Ɓì rì lɛ fyɛɛ̀-fyɛɛ̀ ɓi ŋwɔm ìghèy ɓi ɗùm; mum ǹcèm ànɛ ɓi mìni a ti kɛ̀ɛ fùmi sanìnya wìì, nsoò lɛ jàɗki yìì, à kɛ̀n yɔ̀ ki nɔsii mɛnig ŋwosi Saɓàt? 
Nni giɓ anɛ à rì ànɛ, à rì ɓi boo ì mum yì Abiraham, nyi nnɛ Satàn a ɓangà, à kàŋ bɛn, gɛɛ̀nɛ bèg ǹtɛ̀ɗ ɗì taàraa. Nni ki ghɛɛ̀sɛɛ ɓi lɛ ɓɛɛ fumi nyi bɛn yin ŋwosi Saɓàt? 
Yɛ̀ɛ Yeesus à kpaaghà fɔlɔɔ, ɓɛ̀bènàbena ɓii ɓɛ̀cèm ɓɛ wog ǹtoòrìɗ. Wɔ̀lɛ gwìy ì ɓum ìnɛ ì ɓaghà wɔɔ ì nyàànyààghà rì dàm yi ɓiɓan yicèm yi à kìkìghà.
Nni Yeesus à kpaatìghà lɛ: Kìlɔ̀ŋ ki Bɛ̀ll ki pisɛɛ ɓà ri cɛ, nni mɛ̀ ǹki rì ɓà lɛ ǹfèg kɔ rì cɛ? 
Kìlɔ̀ŋ ki Bɛ̀ll ki pisɛɛ rì maa zàm à kìte ànɛ mum à teri, à ɓɛ̀y ɓi dɛm yiì, à ròò, à tɔɔ, à ghay kìte, tììlì ti ki toŋ ɓilaa ɓyaa ɓi myaɓ mɛ kite kiǹ.
Nni Yeesus à kpaatìghà ɓɔ lɛ: Cɛ kɛɛ̀ki ǹɗi lɛ, ǹfègtì ɓà kilɔ̀ŋ ki Bɛ̀ll rì kɔ? 
Ki ri fɛlɛ yɛ̀ɛ nwìɗ ànɛ giɓ a teri à foŋ ɓi vèg yi ǹkùŋ wu kipɛn yiraa, à kpaŋ yɛ̀ɛ nwìɗ a ɓiì kìi lɛ kìpɛn kìn kɛɛ nurɛǹ di ɓɛ mɛ fyèè.
Yeesus à rerènìghà lɛ, rì bàn ɗì jɛ̀m i ɓilɔ̀ŋ, di a rèeresàg ɓum ɓìɓan ɓi Bɛ̀ll, à ki ròroŋi bee inɛ a Yorisalɛm.
Nni ŋwaàdɛŋ à tɔkà nyi lɛ: Kan, lɔŋ maa gàɓ à ɓum lɛsàg yɛ̀ɛ ri ɓiì ghɛɛ̀ cɛɓ ɓi kìlɔ̀ŋ ki Bɛ̀ll? Yeesus à ɓàg min ɓɔ lɛ. 
Tèèsiina nyoo lɛ ɓi ɗiŋi ɓisuunaa wu sɔgsɔ̀ɔ̀g ɓisuulɛ, ɓum lɛɛ̀gwey ɓɛ kaa gɛ bee inɛ ɓɛɛ ɗiŋì, ɓɛ̀ kɛɛ̀ ghɛn, mɛ̀ yɛ̀ɛ kpaa mìni! 
Yɛ̀ɛ ŋwaàmɛɛ a pɛ̀sɛɛ gɛ aɗyòò à sìm ìsuunaa, mìni ɓɛ ɓì rɔ̀ɓi gɛ ɓi ɗyɔ̀m, ɓì tumɛɛ gɛ rìɓog ɗi isuunaa di ɓi kpaakpaa lɛ: Kan nɛma ɓìsi naa, fɔɔnnɛ à bàagh gɛ mìni lɛ: Mɛ̀ ǹ-yii ɓi jàŋ inɛ ɓì pɛ̀sɛɛ yì. 
Fɔɔnnɛ ɓì tumɛɛ gɛ min rikpaa lɛ: Tì kìghà lɛ, tì ɗiɗì tì nɔnɔ̀ ǹɗaŋ ri wɔ̀, ù ki rèsàkà ɓìɓan ɓi Bɛ̀ll ɓi ɓìɓàà ɓis. 
Nni nyii ɓàagh gɛ mìni lɛ: Ǹkalii mìni lɛ ǹ-yii ɓi jàŋ inɛ ɓì pɛ̀sɛɛ yì, ghaghiina mɛ̀ ɓi mis, lɛ mìni ɓɛ̀sɛ̀ɛ̀ ɓɛ̀cèm, ɓì rì ɓɛ̀kpàn ɓɛ kiɓe. 
Fɔɔnnɛ ɓì rènɗeni gɛ, ɓì ŋààŋààdì min, di ɓyàa ghɛn lɛ rì Abiraham, rì Isag, rì Yakɔɓ, rì ɓɛ̀kpaŋzì-ɓìɓan ɓɛ̀cèm ɓi kìlɔ̀ŋ ki Bɛ̀ll, ɓɛ ki tyɔg mini ɓi dan. 
Ɓumɓɛ pɛ̀saagh gɛy a rìkpagì ɗi ŋwos, rì a rìnɔ̀ŋɗàg ɗi ŋwos, ɓɛdɛŋ ɓɛ pɛsɛ̀n yì ǹkòkwey, ɓɛm̀bog yì duŋzi, ɓɛ yu kì kɔ̀rii a kìsɛ̀nɛ̀ ki ɓi kìlɔ̀ŋ ki Bɛ̀ll. 
Fɔɔnnɛ ɓum ɓɛdɛŋ ɓɛ ɓi ɓɛ̀yùù ajɛ̀m, ɓɛ ɓaa gɛ ɓi ɓumɓɛ asu; ɓɛ̀ro ɓɛdɛŋ ɓɛ ɓi ɓumɓɛ asu, ɓɛ ɓaa gɛ ɓumɓɛ ajɛ̀m.
Ɓi cààmɛ̀n kiǹ, Ɓɛ̀fàrìzyɛŋ ɓɛdɛŋ ɓɛ yughà kì kpaà Yeesus lɛ: Pɛ̀sɛn fɛ, u ghaagh, lɛ Eroodɛ a kɔ̀nkɔn lɛ a wey wɔ̀. 
Nni Yeesus à ɓàkà ɓɔ lɛ: Kɛ̀ɛna kì kpaà kìbina kiǹ lɛ: Ghɛɛna nnànaɓ ɓiɓeɓtàg ɓi mɛghay, ǹki wɔ̀ɔwɔɔ̀zì ɓum lɛ rì gɛɛ̀nɛ rì rìduri, mɛ̀ru mɛɓɛɛ̀ fɛlɛ, di m̀mɛ lègsi kisay kiǹ. 
Kìɓan kifog, ǹghɛ̀ɛ̀sɛɛ lɛ ǹghagsi rìkɛ̀ɛ̀ ɗyɛm̀ à tumɛɛ gɛɛ̀nɛ, à kpaŋ rìduri rì mɛ̀ru mɛɓɛɛ̀, ɓisuulɛ ǹkpaŋzì-ɓìɓan a ghɛ̀ɛ̀sɛɛ ɓi ki wiì jàŋ idɛŋ, lɔŋ a Yorisalɛm.
Wɔ̀ Yorisalɛm! Wɔ̀ Yorisalɛm! Wàànɛ u kìki lɛ, ù cuùcùùsì ɓɛ̀kpaŋzì-ɓìɓan, ù ki wowey ɓumɓɛ Bɛ̀ll à ti à romgìì wɔ̀, di u roorogì ɓɔ gɔ̀g; gɛ̀n yaŋ yɛɛ̀ yi m̀mɛ kaa bee inɛ ǹtaŋzɛn ɓɔn ɓɔɔ fɛlɛ yɛ̀ɛ jɛɛ à zag a taŋzag ɓɔn ɓii a mɛ̀keɓ zi, kɛ̀ ɓi kɔ̀n! 
Nni ghɛɛna lɛ, ɓɛ ɓiì rinii mɛɛ min kìɓan kifog, ɓyàa ghɛɛ̀di ɓi mɛ à kpaŋ ŋwos anɛ ɓì ɓiì kalii lɛ: Bɛ̀ll a maŋ̀ roànɛ à yùu yì ɓi ɗii ɗi Kan.
Ŋwosi Saɓàt, Yeesus à ɗiŋìghà ɓi naa ì rìfòm ɗi Ɓɛ̀fàrìzyɛŋ, ɗidɛŋ, lɛ a ɗi ɓìɗilàg. 
Fɔɔnnɛ ɓumɓɛ ɓɛ ɓaghà wɔɔ ɓɛ fifìɓìghà Yeesus lɛ syeesyee; ŋwaàdɛŋ ànɛ à roròɓkà fìroɓ fi mìkakɛn mɛkòò, à rɛrɛ̀lìghà nyi asu. 
Nni Yeesus à tumɛ̀ngà ɓìtòkì, à tɔg ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ lɛ: Ɓìdɔ̀gsɛna ɓi kpaa nya lɛ, ɓɛ ri lɛ ɓɛ wɔɔ̀zì mum ŋwosi Saɓàt gìn ɓɛ yin lɛ ɓɛ wɔɔ̀zì? 
Ɓumɓɛ̀n ɓɛ minɛ̀n nyi. Fɔɔnnɛ à tekà roròɓ ànɛ̀n, à wɔ̀ɔ̀zì nyi à kpaa nyi lɛ a sug. 
Nni à kpaaghà min ɓumɓɛ̀n lɛ: Ghɛn anɛ ɓi mìni yɛɛ ri lɛ à kì lɛ, i man wiì nsoò lɛ sanìnya wìì a kpìi ɓi rìɓee ŋwosi Saɓàt, à rɔ̀ɓ kɛ̀ɛ rùnɛn lɛ a sɔŋi nyi lɔŋ wɔɔ foo? 
Ɓumɓɛ̀n ɓɛ ghɛngà ɓi ŋwɔm wu ɓàghɛn nyi ǹtɔɔ̀tɔɔgh wiǹ.
Yɛ̀ɛ Yeesus à seesèèghà di ɓum ɓɛɛ̀ ɓɔ̀nɓɔn mɛkɔ̀ɔ̀ mɛ syeesyee, nni à tekà ɓɔ dàɗkì ìdɛŋ à kpaa lɛ: 
I mum à reŋii wɔ̀ a kìsɛ̀nɛ̀ ki riwɛy, kɔ̀ɔ kɛ̀n ki kɔ̀rii ɓi-kɔ̀ɔ̀ wu asu, lɛ ŋwaàdɛŋ ànɛ à cee wɔ̀ ɓi nkoŋ a rì lɛ à ɓa girig ǹɗeŋiyɛn a kìsɛ̀nɛ̀ kiǹ; 
ɓi lèg ànɛ lɛ, ŋwaànɛ à reŋii mìniìcèm à rì lɛ à yù wɔ̀ kì kpaà lɛ, u nɛm ŋwaàmbog ànɛ̀n ìkɔ̀ɔ̀, fɔɔnnɛ ǹto wu ri wɔ̀ ɓiì rìri ɓi rìkɛ̀n ɗi ù rì ɓiì kɛ̀ɛ ki kɔ̀rii ɓi-kɔ̀ɔ̀ wu ajɛ̀m. 
Nni kìlag lɛ i mum à reŋii wɔ̀ ɓi kìsɛ̀nɛ̀ ù kɛ̀n kì kɔ̀rii ɓi-kɔ̀ɔ̀ wu ajɛ̀m di fɔlɔɔ nnɛ ŋwaànɛ à reŋii wɔ̀ a ki lɛ, i à yùu yì, à kpaa wɔ̀ lɛ, Ceeya kì kɔ̀rii fɛlɛnii asu. Rìkì ɗiǹ ɗi ri wɔ̀ ɓiì faà rìmum ɓi mis mɛ ɓum ɓɛ̀cèm ɓɛ ɓɛ ri a kìsɛ̀nɛ̀ kiǹ. 
Mum ǹcèm ànɛ à ɓiì ɓɔgsii nyimiɗ innɛ ɓɛɛ ɓiì sɛɛ̀dii, wɔ̀lɛ roànɛ à rì ɓiì sɛɛ̀dii nyimiɗ ɓi zi, innɛ ɓɛ ri ɓiì ɓɔgsii.
Fɔɔnnɛ Yeesus à kpaaghà girig ŋwaànɛ à reŋìghà nyi a mɛɛ mii lɛ: I ù rì ɓi kìsɛ̀nɛ nsoò rì ŋwos, nsoò cɛŋkò, kɔ̀ɔ reŋɗɛn lɛ rì ɓɛ̀reŋkàŋ ɓɔɔ rì ɓɛ̀geni ɓɔɔ, nsoò boo yɔ̀ɔ̀ i ɓum, nsoò ɓɛ̀ba-gòŋzɛn ɓɔɔ, ɓɛ ɓɛ ri rì ìkum ɓisuulɛ ɓɔ girig ɓɛ ri lɛ ɓɛ reŋì wɔ̀ a lɔ̀ŋkaa, ɓɛ leɓ wɔ̀ ɓìɗilàg ɓi ù faghà ɓɔ. 
Kìlag lɔŋ lɛ, i ù rì ɓi kìsɛ̀nɛ̀, ù reŋɗɛ̀n lɛ rì ɓɛ̀soghàsogha rì ɓìwɔ̀g rì ɓɛ̀lɛnlɛm, rì ɓɛ̀ɗyaŋɗyàŋ. 
Fɔɔnnɛ ù rì ɓiì ɓaà rì ɓɛ̀mààgh ɓisuulɛ ɓumɓɛ̀n ɓɛ yin ɗi ìtèɗ wulɛ ɓɛ leɓ wɔ̀ rìkì ɗiǹ, fɔɔnnɛ ù teri gɛ mɛ̀lèɓ ŋwosi righèmɓɛ̀n ɗi ɓilòŋ ɗi ɓumɓɛ ɓɛ ri lɛ saaɗ.
Yɛ̀ɛ kìbog ki ɓi ɓumɓɛ ɓɛ ɗiɗìghà ɓɛǹ rì Yeesus ki wokà ɓìtòkì ɓiǹ, ki kpaa nyi lɛ: Mààgh rì roànɛ à ɗii gɛ ɓìɗilàg a kìsɛ̀nɛ̀ ki ɓi kìlɔ̀ŋ ki Bɛ̀ll. 
Nni Yeesus à ɓàkà nyi lɛ: Ŋwaàdɛŋ yɛɛ ɓaghà ɓi coo kisɛ̀nɛ̀, à ki regi ɓum lɛɛ̀gwey a kìsɛ̀nɛ̀ kiǹ. 
Yɛ̀ɛ cààmɛ̀n ki kìsɛ̀nɛ̀ ki ghɛ̀ɛ̀sɛ̀ngà kì tumɛɛ ki kpagà, nni à romgà ǹkìì-kìsay wiì lɛ a kɛǹ kì reŋii ɓumɓɛ à reŋɗɛ̀ngà, à kpaa ɓɔ lɛ: Yùunay, ɓyom ɓìcèm ɓi ti ɓì pègsɛn. 
Wɔ̀lɛ ɓumɓɛ̀n ɓɛ̀cèm ɓɛ ɓakày ǹkìì-kìsay anɛ̀n lɛ, bee inɛ ɓɔɔ yu ìnɛ̀n ì yin, roàntonto à kpaa nyi lɛ: Mɛ̀ɛ nlàagh dɛm, nni ǹghɛ̀ɛ̀sɛɛ yɔ̀ kì kɛ̀ɛ ki ghɛɛ̀, kùrùg cenɛn mɛ̀. 
Roàdɛŋ lɛ: Mɛ̀ɛ nlàagh ɓɛ̀sanìnya ǹtɛ̀ɗ, nni ǹkɛ̀ɛ lɛ nghɛǹ yɛ̀ɛ ɓɛ ri lɛ ɓɛ say, kùrùg cenɛn mɛ̀. 
Roàmbog lɛ: Mɛ̀ɛ ǹwɔlɛɛ lɔŋ ɓigomìnɛ, fɔɔnnɛ ǹ-yin ɗi bee inɛ ǹ-yù.
Fɔlɔɔ nnɛ ǹkìì-kìsay a sugtìghà kì kpaà masà wìì ɓìɓan ɓiǹ ɓìcèm. Nni ŋwaàmɛɛ a wokà bim, à ki kpaa ǹkìì-kìsay anɛ̀n lɛ, kɛ̀na lɛ fyɛ̀ɗ, ɓi ɓìyan ɓi tyèè, rì ɓi ɓìɓàà ɓi ɓi bàn, u regiì mɛ̀ lɛ, rì ɓɛ̀soghàsogha, rì ɓìwɔ̀g, rì ɓɛ̀ɗyaŋɗyàŋ, rì ɓɛ̀lɛnlɛm, 
yɛ̀ɛ maa cààmɛ̀n à ghaghìghà, ǹkìì-kìsay anɛ̀n à sugtìì nyi kì kpaà lɛ: Tààta, ǹkìi yì fìtom fi wàa romi mɛ̀ lɛ ǹki, nni wɔ̀lɛ, mɛ̀kɔ̀ɔ̀ mɛdɛŋ mɛ kaka zɛy. 
Nni à kpaatìghà min ǹkìì-kìsay wiì lɛ: Nɔ̀ɔ̀ti lɛ rì bee yi ɓi dɛm, rì bèn yi gari yi ɓi ɓɛ̀dɛm, u tiniì ɓum ɓi-tèɗ lɛ ɓɛɛ yu kì ɗiŋii ɓi naa yɛ̀m, di fɔɔnnɛ yɛ̀ɛ roǹ. 
Fɔɔnnɛ à kpaaghà ɓɔ lɛ: Nsoò kìbog ki mum ki ɓi ɓɛ̀roɓɛ ǹlokà kì reŋii kaa ɗi ɓi com ki a kìsɛ̀nɛ̀ kɛm̀.
Yɛ̀ɛ ɓìtuu ɓi ɓum ɓi nɔɔ̀nɔ̀ɔ̀tìghà Yeesus, nni à lɔ̀ɔ̀ghrɛ̀ngày à kpaa ɓɔ lɛ: 
I mum à yùu a lɔ̀ŋkɛm̀, à yin lɛ à ɓa ǹ-yilàg wɛ̀m di à keesii ɓi mɛ, à cee lèg ànɛ à keesii lɛ, rì seŋì, rì jɛɛ, rì giy, rì ɓɔn ɓii, rì ɓɛ̀geni ɓii ɓɛ ɓɛ̀yiɓ rì ɓɛ ɓɛbaŋì, nsoò cɛɓ kii kɔmiɗ. 
Fɔɔnnɛ mum ǹcèm ànɛ à tɛ̀ɛgh ɓi kɔrɔs wìì, à ki nɔ̀ɔ̀ti mɛ à yin lɛ à ɓa ǹ-yilàg wɛ̀m. 
Ghɛn anɛ ɓi mìni yɛɛ ri lɛ à kì lɛ, i à ɓeegh kìtoŋ, kɛ̀ɛ ka kɔ̀ri ɓi zi lɛ a ghɛǹ bàlì ì mɔ̀ɔ̀ni ìnɛ yɛ̀ɛ kɔ̀ɔkɔnɛ̀n ɓi kìtoŋ kicèm, à ki fiɓi ǹkoò mɔ̀ɔ̀ni mɛ à rì rì mɔ mɛ ri lɛ mɛ legsì kɔ; 
ɓisuulɛ, i à ghɛ̀lɛɛ kɔ, à càɗ bee ri bee, ɓum ɓɛ̀cèm ɓɛ ɓɛ ghɛɛ kɔ fɔlɔɔ, ɓɛ ri nyi ɓiì wɔ̀wɔli, 
di ɓɛɛ̀ kpaakpaa lɛ: Ŋwaànɛ àa ǹtumɛɛ kìtoŋ, ki yag nyi rìlègsì.
Com kìfog yɛ̀ɛ rìfòm ɗidɛŋ ɗi yin lɛ ɗi ki lɛ, i ɗyɛɛ̀ kɛ̀nkɛn ki ɗùu wɛ̀y ri ɗimbog, ɗyɛ̀ kɛɛ̀ ka kɔ̀ri ɓi zi lɛ ɗyɛɛ̀ ghɛn, ǹkòo ɗi ri lɛ ɗi kɛǹ rì ɓɛ̀sujàà ɓɛ̀tɔɔsìm ǹtɛ̀ɗ, lɛ ɗyɛɛ ɗuù rì rìfòm ɗimbog ɗi ɗi riì rì ɓɛ̀sujàà ɓɛ̀tɔɔsìm rìtin. 
I ɗi ghɛɛ lɛ ɗyaa cenɛn ɓi wɛ̀y wiǹ innɛ rìfòm ɗimbog ɗi kakas̀ fìràɓ, ɗi ɓiì romì ɓum lɛ ɓɛɛ kɛǹ kì tɔɔ̀gh rìfòm ɗiǹ com ki ɗyɛɛ̀ kɔ̀nkɔ̀n, ɓi ɗi lɛ ɓɛɛ pɛgsɛn paàzì ànɛn lɛ tɛ̀tɛ̀rɛ̀ɛ̀.
Nni fɔɔnnɛ mum ǹcèm ànɛ ɓi mìni ànɛ à roòzɛɛ ɓi ɓyom ɓìcèm ɓi à rì rì ɓyɔ, à yin lɛ à ɓa ǹ-yilàg wɛ̀m.
Kìkòn ki ri syeesyee à com, wɔ̀lɛ i ki soò, cɛ kidɛŋ kɛɛ̀ki ɓɛ ri lɛ ɓɛ foŋdì miì lɛ kɛɛ yɛɛ̀ti? 
Ki yiìdi ri gɛɓsɛ̀n nsoò ɓisuu zi, nsoò ɓisuu kikùnkùn; ɓɛɛ ɓiì màagh kɔ ɓi dan. Ŋwaànɛ à rì rì mɛ̀ree, mɛ lɛ à wog à ghɛ̀ɛ̀sɛɛ kì woògh.
Ɓɛ̀terì-làmpoŋ̀ rì ɓɛ̀kìì-kìɓe ɓɛm̀bog ɓɛ ǹ-yùlàg ɓɛ̀sɛ̀ɛ̀ ɓɛ̀cèm yɛ̀ɛ Yeesus, lɛ ɓɛɛ wowog ɓìtòkì ɓii. 
Fɔɔnnɛ Ɓɛ̀fàrìzyɛŋ rì ɓɛ̀rèsàg-ɓìdɔ̀gsɛna ɓɛ ŋwɔŋwɔ̀ŋìghà di ɓɛɛ̀ kpaakpaa lɛ: Ŋwaànɛ a ghàghaɓ ɓiɓeɓtàg ɓi ɓum lɛ syeesyee, à ki ɗiɗi nɗaŋ ɗi ɓɔ. 
Fɔɔnnɛ Yeesus à tekà ɓɔ dàɗkì ìnɛ. 
Ghɛn anɛ ɓi mìni yɛɛ ri lɛ à kì lɛ, i à rì rì jɔ̀ɔ̀ yii mɛtin mɛtaǹ, nni bog ì ɗimi, kɛ̀ɛ càɗ yi yi rɔɓi mɛ̀tin mɛnin rì ǹtɛ̀ɗ rì taànìn ɓi-reɓ à kɛ̀n kì kaà kìbog ki kaa ɗimi à kpaŋ yɛ̀ɛ à rì kɔ ɓiì ghɛɛ̀? 
I à mɛ tanɛn yɔ̀, à saàgh yɔ̀ ɓi ɓìlaŋ rì coo kinyàà, 
i à kpaŋi a mɛɛ mii, à taŋzɛ̀n lɛ rì ɓɛ̀reŋkàŋ ɓii, rì ɓɛ̀ba-gòŋzɛn ɓii à kpaa ɓɔ lɛ: Ti nyààrɛɛna ǹɗaŋ ɓisuulɛ màa ghɛɛ̀dii tì jɔ̀ɔ̀ yɛ̀m ìnɛ ìi nɗimi. 
Ǹkalii mìni lɛ, kìnyàà ki ɓiì ɓaà girig fɔlɔɔ aɗyòò, di ǹkìì-kìɓe bogtɛ̀n à lɔ̀ɔ̀ghrɛɛ ǹɗem, ki cee ki ki ri ɓisuu ɓum mɛ̀tin mɛnin rì ǹtɛ̀ɗ rì taànìn, ɓɛ ɓɛ ri lɛ saaɗ, ɓɛ ki ghɛɓsii ɓi com lɛ ɓɛɛ lɔɔ̀ghrɛn tì mɛ̀rem.
Nsoò lɛ i giɓ adɛŋ à rì rì dolà ǹtɛ̀ɗ, nni dolà bog ì ɗimi, àa ròòsi ɓi nya lamɓà à fyɛn naa, à konàg kì kaà dolà ìnɛn à kpaŋ yɛ̀ɛ à rì yɔ̀ ɓiì ghɛɛ̀? 
I à mɛ ghɛn yɔ̀, à reŋì lɛ, rì ɓɛ̀reŋkàŋ ɓii, rì ɓɛ̀yiɓ ɓɛ à rì jàŋbog rì ɓɔ, à kpaa ɓɔ lɛ: Ti nyààrɛɛna ǹɗaŋ lɛ maa ghɛɛdii mɔ̀ɔ̀ni mɛ̀m mɛ mɛ nɗimi. 
Ǹkalii mìni lɛ, kìnyàà ki ri girig fɔlɔɔ ɓi nyìinyìm à ɓumɓɛ titom ɓɛ Bɛ̀ll, ɓisuu ǹkìì-kìɓe bog ànɛ à lɔ̀ɔ̀ghrɛɛ ǹɗem.
Yeesus à teetì ɓɔ dàɗkì lɛ: Ŋwaàdɛŋ yɛɛ ɓaghà ɓɔn ɓɛ ɓɛbaŋì ɓɛɓɛɛ̀. 
Nni roàsiitòn à kpaaghà seŋi lɛ: Tààta, faa mɛ̀ gàɓ yɛ̀m ì ìkum. Fɔɔnnɛ Seŋi à kàɓsìghà ɓɔ ìkum wii. 
Yɛ̀ɛ ɓɔɔ mɛru ɓɛ ghaghìghà, roàsiitòn anɛ̀n à ɓadɛ̀n ɓyom ɓii ɓìcèm, à kwèɗ ɓi kìlɔ̀ŋ ki fìràɓ, à yogsàg ìkum wii wɔɔ ɓi cɛɓ ki kòòkoo. 
Yɛ̀ɛ à lègsìghà kì yogsaagh ikum wii, fɔɔnnɛ coo zày ki kpighà ɓi kìlɔ̀ŋ kiǹ, kɛ̀ɛ ɓa ti ri com ki lɛ à ghɛɓ miì. 
Nni à kɛ̀ngà kì ɗiŋii kisày yɛ̀ɛ ŋwaàdɛŋ ànɛ ɓi kìlɔ̀ŋ kiǹ; roànɛ̀n à rom nyi lɛ a kɛǹ nyi kì ɓèŋi jèè a dɛm. 
À ɓaghà rì zày ìnɛ lɛ di àa ɗii ɓyom ɓi jèè yi ǹti yi ɗilàg, wɔ̀lɛ ŋwaànɛ lɛ a fa nyi ɓyɔ kɛ̀ɛ ɓa. 
Nni yɛ̀ɛ à sugtìghà ɓi nyimiɗ, fɔɔnnɛ à kpaaghà lɛ: Ɓum ɓɛ̀cèm ɓɛ ɓɛɛ̀ sasay seŋi wɛ̀m ɓɛ ri rì ɓìɗilàg lɛɛ̀gwey, mɛ̀ ǹ-yù kì wuwii zày fɛ. 
M̀ɓiì pɛ̀sɛɛ, ǹsugtì yɛ̀ɛ Tààta wɛ̀m, ǹkpaa nyi lɛ: Tààta! Ǹkìghà kìɓe ɓi san ànɛ yɛ̀ɛ Bɛ̀ll rì ɓi san ànɛ à lɔ̀ŋkɔɔ, 
fɔɔnnɛ ki ghɛɛ̀sɛɛ tì ɓi lɛ, ɓɛɛ reŋi tì mɛ̀ lɛ man wɔɔ̀, tera mɛ̀ lɔŋ yɛ̀ɛ kìbog ki ɓi ɓɛ̀kìì-ɓìsay ɓɔɔ. 
Fɔɔnnɛ à pɛ̀sɛ̀ngà à kɛ̀n yɛ̀ɛ seŋi. Yɛ̀ɛ à ɓaghà di à kakay fìràɓ, nni seŋi à ghɛngày nyi, à tuɓì rì mɛ̀ree, à kɛ̀n nyi kì siighrɛɛ ɓi nyoo, à lɔ̀ɛ̀ɗ nyi. 
Man à kpaa nyi lɛ: Tààta, ǹkìghà kìɓe ɓi san ànɛ yɛ̀ɛ Bɛ̀ll rì ɓi san ànɛ a lɔ̀ŋkɔɔ, nni ki ghɛɛ̀sɛɛ tì ɓi lɛ ɓɛɛ reŋi tì mɛ̀ lɛ man wɔɔ̀. 
Nsoò fɔlɔɔ seŋi à kpaaghà ɓɛ̀kìì-ɓìsay ɓii lɛ: Terinas̀ mɛ̀ kìlàà ki ki ɓiisɛɛ kì rɔɔtɛɛ lɛ fyɛ̀ɗ, ɓi fa nyi a waàtɛn; à kpaa tì ɓɔ lɛ. Waasiina nyi bɔŋ ɓi manàcàg, ɓì waasì tì nyi ɓɛ̀siripàs ɓi mɛ̀kòò. 
Ɓi yuiy rì kìɓwɛɗ ki sanìnya ki ki ri kìfɔmɛn, ɓi wey kɔ, ti ɗi di ti nyàànyàà. 
Ɓisuulɛ man wɛm̀ ànɛ à wughà nni à ghèmɓɛɛ, man ànɛ à ɗimgà nni tì ghɛɛdii nyi. 
Fɔlɔɔ a ɓaa, di dɛlì ì ŋwaànɛ̀n ì ǹtonto ì kakas̀ a dɛm. Nni yɛ̀ɛ ì susùkày di ì ti ɓiì kpaŋì a mɛɛ, nni ì wokày lɛ rì gom ì ɓyom ɓi ɓoɓoghɛn, rì mɛ̀dɛlì. 
Fɔɔnnɛ à reŋìghà ǹkìì-kìsay a seŋi àdɛŋ, à tɔg nyi ɓisuucɛ nnɛ gom ìrì a mɛɛ mɛ seŋi? 
Ǹkìì-kìsay a ɓàg dɛlì ìnɛn lɛ: Goni à sughii, nni Soŋi à woli man à sanìnya à ǹfɔmɛn ɓisuu man, lɛ à kpaŋdii nyi ɓi ɓyàg di à rì lɛ syeesyee ɓi nyòò. 
Nni dɛlì ìnɛ̀n ì wokà bim, ì ɓèn kì ɗiŋii ɓi naa, seŋi à kpaŋ yì nyi kì ɓɔ̀ŋzaagh lɛ a ɗiŋi ɓi naa. 
Man ànɛ̀n à kpaa min seŋi lɛ: Ghɛna! Bèg gɛɛ̀nɛ kɛ̀ɛ bàlì yɛ̀ɛ maà sasày wɔ̀, kɛ̀ɛ nsɛɛti wɔ nsoò ŋwos bog, nni ù ka faghà ɓi mɛ nsoò bwiy lɛ ǹɗi rì ɓɛ̀reŋkàŋ ɓɛm, di ti nyàànyàà. 
Kìɓan kifog, yɛ̀ɛ man wɔɔ̀ ànɛ̀n àa sughii nyaànɛ à yogsaghiì ìkum wɔɔ ri ɓɛ̀yiɓ, ɓɛ riɓàmɓà, ù teɗ man à sanìnya ànɛ à rì ǹfɔmɛn, ù wey nyi. 
Seŋi à kpaa nyi lɛ: Man wɛm̀, wɔ̀ɔ̀ rì mɛ̀ jàŋbog ɓyààmɛ̀n ɓìcèm fɔɔnnɛ com kìcèm ki wooghrɛɛ rì wɔ̀. 
Kìɓan kifog, kaa ghɛ̀ɛ̀sɛɛ lɔŋ lɛ, ti nyaàrɛn, ɓisuulɛ goni ànɛ̀n à wughà nni à sugtii yì ɓi cɛɓ, à ɗimgà, nni tì ghɛɛdii nyi.
Yeesus à kpaatì ɓɛ̀yilàg lɛ: Guŋgum adɛŋ yɛɛ ɓaghà rì mum ànɛ àa m̀ɓègì nyi ìkum. Fɔɔnnɛ ɓɛ kpaaghà nyi lɛ, ŋwaànɛ̀n a yooyogsì nyi ìkum. 
Nni à reŋìghà ŋwaànɛ̀n, à tɔg nyi lɛ: Kìɓan ki ɓum ɓɛɛ̀ kpaakpaa ki ɓɛ raràɗ rì wɔ̀ ki ri la? Rèsi mɛ̀ yɛ̀ɛ u kɛ̀ɛkɛɛ̀sì ìkum wɛm̀ ɓisuulɛ, wàa ɓèŋdi ɓi wɔ. 
Fɔɔnnɛ m̀ɓèŋì-ìkum anɛ̀n à fèkà ɓi nɗem wii lɛ: M̀ɓiì ɓaà ɓà la yɛ̀ɛ masà wɛ̀m à kpaa lɛ mɛ̀ kɛ̀ɛ m̀ɓèŋdì ikum wii? Mɛ̀ kɛ̀ɛ̀ ìtèɗ wulɛ ǹsay dɛm, ǹki wowog ǹtoòrìɗ lɛ nlɔ̀ǹlɔn ɓum ɓyom ɓi kìɓàà. 
Ǹ-yii yɛ̀ɛ ǹɗì ɓiì kìi, lɛ ɓum ɓɛdɛŋ ɓɛɛ ghaɓ mɛ̀ lɛ syeesyee a mɛɛ maa di ɓɛ pisii mɛ̀ ɓi kìsay ki riɓèŋ ɗi ikum. 
Fɔɔnnɛ à reŋìghà ɓum ɓɛ̀cèm ɓɛ ɓɛ ɓaghà masà wìì ri ɓɛ̀pon lɛ bog bòg bog à tɔg roàntonto lɛ: Wɔ̀ɔ̀ rì masà wɛ̀m rì pon a cɛ? 
Roànɛ̀n à ɓàg lɛ: Pon wɛm̀ à rì ɓɛ̀kpɛm ɓɛ mɔɔgh mɛ̀tin mɛtaǹ. Nni à kpaaghà roànɛ̀n lɛ: Tera kaàtà à pon wɔɔ̀, u kɔri ɓi zi lɛ fyɛ̀ɗ, u kaǹ miì lɛ ɓɛ̀kpɛm ɓɛ mɔɔgh mɛ̀tin mɛɓɛɛ̀ rì ǹtɛ̀ɗ. 
Ajɛ̀m ìnɛn, à kpaa tì roàmbog lɛ: Ɓɛɛ tɔtɔg wɔ cɛ? Roànɛ̀n lɛ: Mɛ̀kùtì mɛ bààzì mɛ̀tin mɛtaǹ, nni m̀ɓèŋì-ìkum a kpaaghà nyi lɛ: Kàna ɓi kaàtà wɔ̀ɔ̀ a pon lɛ mɛ̀kùtì mɛ̀tin mɛnin. 
Masà à kìɓeɓtàg ki m̀ɓèŋì-ìkum anɛ̀n à sɛkà nyi lɛ, à kìghà kìɓan kiǹ rì ɗyomzɛ̀n lɛɛ̀gwey. Fɔlɔɔ a rèsii lɛ, ɓumɓɛ ɓi cɛɓ ki ziinɛ ɓɛ wom̀zaagh ɓi cɛɓ ki lɛ rì ɓɔ, rì ɓɛ̀ro ɓum à cee ɓumɓɛ ɓɛ ri ɓi kìtɛɛtɛn.
Nni Yeesus à kpaatìghà lɛ: Ǹkalii mìni lɛ, kaana lɛ ɓi ɓa rì mɛ̀ghan rì ìkum wu kɛ̀ɛ̀ ǹkpaà, mɔ yɛɛ ri mìni ɓiì ghàɓi ɓi naa ì fìɗyàɓ fikɔ̀ɔ̀ di ìkum wiǹ wu yiìdi mìni ɓi càg. 
Ŋwaànɛ à ɓèŋi ɓɔɔ ɓyom ɓɛsàg lɛ syeesyee, rì ntyweeyi à ɓiì ɓèŋi ɓigwey lɛ syeesyee. Roànɛ à ɓèŋi ɓi ɓɔɔ ɓyom ɓɛsàg lɛ syeesyee, àa yi ɓi riɓèŋ ɗi gìn yi ɓyom lɛ syeesyee rì ntyweeyi. 
Nni i ɓì mɛ rɔ̀ɓ kɛ̀ ɓi yi riɓèŋ ɗi ikum wu kɛ̀ɛ̀ ǹkpaa fɛlɛ rì ǹtyweeyi, ghɛn yɛɛ ri mìni ɓiì faà kɔɔ̀kɔɔ̀ à ìkum lɛ ɓi ɓeŋ̀? 
Rì tì lɛ i ɓì rèsii lɛ ɓì yin ɓumɓɛ ɓɛ tyweeyì ɓi ɓyom ɓi ɓɛgan, ɓaa fa ɓi mini ɓiŋkin ɓi mìniì ɓɔmiɗ.
Lɛ ǹkìì-kìsay bog à yin lɛ à say ɓɛ̀masà ɓɛɓɛɛ̀ ɓisuulɛ, à ɓiì ɓèèzɛɛ bog, à keesì roàmbog; nsoò lɛ à ràrɛ̀n rì masà bog, à naŋ àmbog. Ɓì yin ɗi ìtèɗ wulɛ ɓi say lɛ rì Bɛ̀ll rì mɔ̀ɔ̀ni cààmɛ̀n kìfog.
Ɓɛ̀fàrìzyɛŋ ɓɛ ɓɛ ǹkeesàg mɔ̀ɔ̀ni ɓɛ wowòkà ɓìɓan ɓiǹ ɓìcèm di ɓɛɛ̀ wɔ̀wɛy Yeesus. 
Fɔɔnnɛ Yeesus à kpaaghà ɓɔ lɛ: Ɓì rì ɓumɓɛ ɓɛɛ kaakaa lɛ ɓum ɓɛdɛŋ ɓɛɛ ghɛǹ mìni lɛ ɓì rì ɓɛ̀saaɗ ɓɛ ɓum, wɔ̀lɛ Bɛ̀ll à yii mɛ̀rem min. Fɔɔnnɛ com kìcèm ki ki ri gìn i com ɓi nyìinyìm à ɓum, ki ri com ki Bɛ̀ll à ɓèèzɛɛ lɛɛ̀gwey.
Rìrèsì ɗi ɓidɔ̀gsɛna ɓi Moyis rì ɗi ɓɛkpaŋzì-ɓìɓan ɗi kighà kìsay à kpaŋ yɛ̀ɛ Zyaŋ Bàɓtis à yùghà. Nni à tumɛ̀n ɓi cààmɛ̀n kiǹ, à kpaŋ ɓigomìnɛ, Syeesyee à Ɓɔlɛ à kìlɔ̀ŋ ki Bɛ̀ll a kaakalɛ̀n a ɓum ɓɛ̀cèm, fɔɔnnɛ mum bimiɗ a kaakaa lɛ a ɗiŋi ɓi kìlɔ̀ŋ kiǹ ɓi-tèɗ. 
Ki ri lɛ fyɛ̀ɗ lɛ, ɗyoo rì zi ɓyɛɛ silì à cee lɛ maa kìkàŋga àdɛŋ a pɛsɛn ɓi kaàtà à ɓìdɔ̀gsɛna.
I mum à nàɓi giɓ wiì, à wɔɔtì àdɛŋ, di à kìi fìsɔ̀mɔ̀g. Nni fɔɔnnɛ ŋwaànɛ à wɔli giɓ anɛ yii à nàɓi à kìi girig fìsɔ̀mɔ̀g.
Mum àdɛŋ yɛɛ ɓaghà guŋgum, à waatàg ɓìlàà ɓi syeesyee, ɓi ki ɓa ɓilàà ɓi mɔ̀ɔ̀ni; fɔɔnnɛ ŋwos anɛ aɗyoo bimiɗ, ŋwaànɛ̀n à ghɛghɛ̀ɓkà ɓi kìnyàà à ki kìki ɓyoo ɓisɛ̀nɛ̀. 
Nni maa nyìinyìg à mum lɛ Lazaari, ànɛ à ɓaghà ɓìɓɛɛ nyoo bimiɗ, àa ǹnɔ̀ŋɗàg asuunaa wu guŋgum anɛ̀n. 
À ɓaghà rì zày ìnɛ lɛ di àa ɗii nsoò bubùɓ yi yi raarààghà a teɓèrè à guŋgum anɛ̀n zi, àa lɔŋ rìɓa ɗìn ɗyɔ rì ɗyɔ, kìɓan kifog, bu yi m̀pɛ̀sàg tìì, yi yu kì lɛɛlɛɛ ɓiɓɛɛ̀ ɓii ɓiǹ. 
Nni maa nyìighnyìg à mum ànɛ̀n à wughà, ɓum ɓɛ titom ɓɛ teɗ nyi, ɓɛ kɛǹ nyi kì kɔ̀ɔ̀sii jàŋbog rì Abiraham. Yɛ̀ɛ guŋgum anɛ̀n à wughà girig, ɓɛ ɓom̀ nyi. 
Nni wɔɔ a nyɔ̀ɛ̀y nnɛ à ɓegsìghà mis, di rìkɛŋ ɗyɛɛ̀ pyènpyen nyi mis, à ghɛn yì lɔŋ Abiraham fìràɓ, ɓɛɛ̀ Lazaari ǹkɔ̀kɔriyɛn nyi ɓi ǹwɔŋì. 
Fɔɔnnɛ à nyàmgà jɛ̀ɛ̀ aɗyòò lɛ: Tààta Abiraham, wogha ɓà mɛ nyìghnyìg, u rom yì Lazaari, a nɔg yì manàcàg ɓi mɛ̀nig, a yɔɔ̀si mɛ̀ ɓi rìlemàg, di ɗyɛɛ ki yɛ̀ɛ ɗi fɔli, lɛ ǹwowog rikɛŋ lɛɛ̀gwey ɓi ɗuu ɗì. 
Nni Abiraham à ɓàkà nyi lɛ: Man wɛm̀, yiti cààmɛ̀n ki ù wowòkà gàɓ yɔ̀ɔ̀ i kìrɔɔ di ù kaka ɓi cɛɓ, Lazaari nyii wowòkà mɛ̀tɔɓ; nni ɓi cààmɛ̀n ki, nyii ti ɓiì fɔɔfɔɔ̀sɛ̀n fɛ, wɔ̀ɔ̀ wowòg rìkɛŋ. 
Ɓi kiŋcèm, coo bɛŋ ì rì ɓi nyìinyìm ànɛ lɛ, rì ɓìsi rì mìni, lɛ di ɓumɓɛ fɛ a lɔ̀ŋkis ɓɛ ɓɛ kɔni lɛ ɓɛɛ yu foo, nsoò ɓɛ foo a lɔ̀ŋkin ɓɛ ɓɛ kɔni lɛ ɓɛɛ yu fɛ a lɔ̀ŋkis, ɓɛ̀ kɛɛ̀ ɓa ri bee inɛ ɓɛɛ syaayì. 
Nni guŋgum anɛ̀n à kpaghà lɛ: Tààta Abiraham m̀ɓɔ̀ŋzaagh min wɔ lɛ, u rom̀ Lazaari ɓi naa yɛ̀m ì ɓum, lɛ ǹɗì rì ɓɛ̀geni ɓɛ ɓɛbaŋì ɓɛtaǹ. 
A kɛǹ ɓɔ kìwogsii ɓiɓan ɓi, di ɓɛ̀ kɛɛ̀ yù girig ɓi jàŋ i rìkɛŋ ìnɛ mɛ̀ ǹɗi miì ìnɛ. 
Abiraham à ɓàg lɛ: Ɓɛ̀goni ɓɛ ri lɛ, ɓɔ rì ɓìdɔ̀gsɛna ɓi Moyis, ɓɔ rì ɓɛ̀kaàtà ɓɛ ɓɛkpaŋzì-ɓiɓan, ɓɛ ghɛɛ̀sɛɛ kì woògh ɓìɓan ɓi ɓɛɛ̀ kpaakpàà. 
Fɔɔnnɛ guŋgum a kpaatìghà lɛ: Tààta Abiraham: Èe èe! Lɔŋ i mum à pɛ̀sɛɛ fɛ a nyɔ̀ɛ̀y à kɛ̀n a lɔ̀ŋkaa, fɔɔnnɛ ɓɛ ri ɓiì lɔ̀ɔ̀ghrɛɛ mɛrèm. 
Abiraham à ɓàgtì nyi lɛ: I ɓɛ̀goni ɓɛ yin lɛ ɓɛ wog rìrèsì ɗi Moyis rì ɗi ɓɛkpaŋzì-ɓìɓan, nsoò mum àa ghèmɓɛɛ yì fɛ a nyɔ̀ɛ̀y, à kɛ̀n ɓɔ kì kpaà kìɓan, ɓaa gherɛn ɓi.
Nni Yeesus à kpaaghà ɓɛ̀yilàg lɛ: Ɓum ɓɛ yin lɛ ɓɛ rɔɓ lɛ ɓɛ kɛɓtɛɛ ɓi fiɓàg, kìɓan kifog, nyìighnyìg rì ŋwaànɛ à ɓiì kɛ̀ɛkɛɓtì ɓum tìɓàg. 
Ki ri kìrɔɔ ɓisu wii lɛ ɓɛɛ kaŋ̀ nyi coo gɔ̀g ì kìpɛn ɓi kìmììgh, di ɓɛɛ pig nyi ɓi rìɓày à kìkòn à cee ɗi lɛ a kɛɓti kìbog ki ɓi ɓɔɓti ɓɛ fìɓàg. 
Kɔ̀riina ɗyomzɛ̀n rì mìniì ɓɔmiɗ! I goni à kìi wɔ̀ kìɓe, rèsi nyi zɛ̀ɗ yiì, i à gherɛɛ yɔ̀, à lemgì rìkì ɗii, ù cenɛ̀n nyi. 
Nni aà nàni ɓìɓan taàɓɛ̀ɛ̀ ri wɔ̀ ɓi nwos bog, innɛ à sugtii yì wɔ̀ a nyoo fɔlɔɔ gɛ̀n taàɓɛ̀ɛ̀, à gherɛ̀n à ki lemgi zɛ̀ɗ yiì, ù ghɛ̀ɛ̀sɛɛ nyi kì cenɛɛ.
Fɔɔnnɛ ɓɛ̀kɛ̀nì-fìtom ɓɛ kpaaghà Kan lɛ: Tègsi rìgherɛ̀n ɗis. 
Nni Kan à ɓàkà ɓɔ lɛ: I ɓyàarì rì rìgherɛ̀n ɗi ɗi ri lɛ ɗi teghɛ̀n lɔŋ yɛ̀ɛ zàm ì nyas, di ɓì rì lɛ, ɓì kpaa kìte ki lɛ: Pɛ̀sɛn fɛ, u kɛǹ kì ɓɛlɛɛ ɓi rìɓày à kìkòn, kìte kiǹ ki ki fɔlɔɔ.
Ghɛn anɛ ɓi mìni yɛɛ ri lɛ à kì lɛ i à rì rì ŋwaànɛ a sasay nyi ɓi dɛm, nsoò lɛ a ɓèŋɓeŋ nyi ɓìtuwe, à kpaa roànɛ̀n di à sughiì a dɛm lɛ yu kì ɗii lɛ fyɛ̀ɗ. 
Com ki à rì lɛ à kpaa nyi ki ri lɛ: Pègsɛn ɓìɗilàg, ù ki cenɗɛn ɓilàà, di u yu mɛ̀ kì kàa, ù ɓoŋ lɛ, ǹka ɗi, ǹnɔ, fɔɔnnɛ wɔ̀ɔ siitɛn min girig kì ɗiì, ù nɔ. 
Ki ghɛɛ̀sɛɛ ɓi nya lɛ, a fa ǹkìì-kìsay wiì ɓìtògsɛ̀n lɛ, roànɛ̀n àa kìi ɓìɓan ɓìcèm ɓi àa kpaa nyi lɛ a ki? 
Fɔlɔɔ nnɛ, mìni girig, cààmɛ̀n ki ɓì mɛ kì ɓiɓan ɓi ɓɛ tɔɔgh mìni lɛ ɓi ki, ɓì kpaa lɛ: Tì rì ɓɛ̀kìì-ɓìsay ɓɛ zɛɛrìzɛy, lɛ kìɓan ki kaa rì lɛ ɓìsi yɛɛ ki, kɛɛ̀ki tyàa kìi.
Ɓi rìkɛ̀n ɗi a Yorisalɛm, Yeesus à fyeeghà ɓi bee inɛ ì ghaghii ɓi nyìinyìm ànɛ lɛ rì Samari, rì Galile. 
Yɛ̀ɛ à ɗiŋìghà ɓi maa kìlɔ̀ŋ àdɛŋ, nni ɓɛ̀kukwiy ntɛ̀ɗ ɓɛ yughà nyi kì ɓoŋì, ɓɛ rɛlìì fìràɓ, ɓɛ kpaa jɛ̀ɛ̀ aɗyoo lɛ: 
Yeesus, ǹɗèsàg! Wogha ɓìsi nyìighnyìg. 
Yɛ̀ɛ Yeesus à ghɛngà ɓɔ, nni à kpaaghà ɓɔ lɛ: Kɛ̀ɛna kì rèsɛɛ ɓi mis mɛ ɓɛpìrɛɛtìrɛ̀ ɓɛgwey. Yɛ̀ɛ ɓɛ kɛɛ̀kɛ̀ngà, nni ɓɛ sigmɛ̀ngà lɛ ɓɛ mɛ wɔ̀n. 
Yɛ̀ɛ kìbog ki ɓi ɓɔ ki ghɛngà lɛ ki mɛ wɔ̀n, ki sugtìghày rì jɛ̀m di kɛɛ ɓɔɔɓɔgsì Bɛ̀ll jɛ̀ɛ̀ aɗyòò. 
À kpìghà Yeesus a mɛ̀kòò, à ruusì ìsu ɓi zi, à fa nyi ɓìtògsɛ̀n. Ŋwaàncèm à ɓaghà ŋwaànɛ a Samari. 
Yeesus à kpaa min lɛ: Ɓɛ̀kukwiy ɓɛ kiǹtɛ̀ɗ ɓaa wɔ̀ni ɓi nya ɓɛ̀sɛ̀ɛ̀ ɓɛcèm? Nni kìtaànìn kim̀bog ki ri fe? 
Lɔŋ ǹkèn a mum ànɛ yaa yitii, ɓi ɓɔɔ̀cèm, lɛ a sugtiì kì kemzii Bɛ̀ll. 
Nni à kpaaghà min ŋwaànɛ̀n lɛ: Pɛ̀sɛn aɗyòò, u kɛǹ, rìgherɛ̀n ɗyɔɔ ɗi ghɛɓsii wɔ̀.
Nni Ɓɛ̀fàrìzyɛŋ ɓɛ tɔkà Yeesus lɛ fin innɛ kìlɔ̀ŋ ki Bɛ̀ll ki ri ɓiì yùu? A ɓàg ɓɔ lɛ: Kìlɔ̀ŋ ki Bɛ̀ll kaa yù ɓi, ɓi rìkuu ɗi riyù ɗi lɛ, ɓum ɓɛ ghɛn ɗì mis. 
Fɔɔnnɛ ɓaa reɓ ɓi lɛ, kɛɛ̀ki fɛ, nsoò lɛ kɛɛ̀ kinii, ɓisuulɛ ɓì ghɛ̀ɛ̀sɛɛ kì yiì lɛ, kìlɔ̀ŋ ki Bɛ̀ll ki ri ɓi nyìinyìm wìn.
Nni à kpaaghà ɓɛ̀yilàg lɛ: Cààmɛ̀n ki tiì, ki ɓì rì ɓiì ɓaà rì zày ìnɛ lɛ, di ɓyàa ghɛɛ kìbog ki ɓi mɛ̀ru mɛ Man à mum, wɔ̀lɛ ɓyàa ki ghɛn ɓi. 
Ɓɛ ri mìni ɓiì kpaà lɛ innɛnii, nsoò lɛ innɛ fɛ̀, kɛ̀ ɓi kɛ̀n wɔɔ, kɛ̀ ɓi mɛŋ wɔɔ ri mɛ̀ree. 
Fɛlɛ yɛ̀ɛ ŋwaàŋwàɗ à ti à ŋwàɗkì, à kpeŋzì ɗyoo ɗìcèm, fɔlɔɔ nnɛ Man à mum à ɓaa gɛ ɓi ŋwosi risugtìì ɗii. 
Kìɓan kifog, ki ghɛɛ̀sɛɛ lɛ a ka log kiwoògh rìkɛŋ lɛɛ̀gwey, gbàà ì ɓum ì gɛɛ̀nɛ ìnɛ ì ɓèn nyi.
Lɔŋ yɛ̀ɛ ki kilɛ̀ngà ɓi mɛ̀ru mɛ Nowe, fɔɔlɔɔ nnɛ ki ɓiì kìlɛɛ ɓi mɛ̀ru mɛ Man à mum à ɓiì sugtii yi. 
Ɓum ɓɛ kikìghà lɛ, di ɓɛɛ̀ ɗi di ɓɛɛ̀ nɔ, ɓɛ wɔwɛy ɓɛ̀yiɓ, ɓɛ fafà ɓɛ̀gɔ̀n a mɛ̀wɛy, ɓɛ yin-yìn ɓɛ̀dɛlì ɓaa ɓɛ̀yiɓ, à kpaŋ ŋwos anɛ Nowe à ɗiŋìghà ɓi kìkɔm, don i yù, ì cuusì ɓɔ ɓɛ̀sɛ̀ɛ̀ ɓɛ̀cèm. 
Kìɓan ki ki kilɛ̀ngà ɓi cààmɛ̀n à Lɔt, ki kìlɛɛ gɛ tì, ɓum ɓɛ kikìghà lɛ ɓɛ ɗiɗì, ɓɛ nɔnɔ̀, ɓɛ làlag, ɓɛ ki kàkàɓ ɓyom, ɓɛ ɓɛɓɛ̀y ɓyom, ɓɛ ki tootoŋɗɛ̀n mɛɛ. 
Kìɓan kifog, ŋwos anɛ Lɔt à pɛ̀sɛ̀ngà a Sɔdɔm ɗuu rì ǹdùsi ɓi nɔnɔ̀ghày ɓi ɗyoo yɛ̀ɛ bwey, ɓi cuusì ɓɔ ɓɛ̀sɛ̀ɛ̀ ɓɛ̀cèm. 
Ki ɓiì ɓaà lɔŋ com kìfog ŋwos anɛ Man à mum à ri rèsɛɛgɛs̀.
Ŋwos anɛ̀n, ŋwaànɛ à ɓaa gɛ ɓi bwèy aɗyòò, kɛ̀ɛ sɛɛdii lɛ a teɗ ɓyom ɓii ɓi naa; nsoò roànɛ à ɓaa gɛ ɓi dɛm, kɛ̀ɛ sugtiì a mɛɛ. 
Yitiina gili Lɔt. 
Ŋwaànɛ à kaa gɛ bee inɛ lɛ a ghɛɓsi cɛɓ kii, à ɗimzii gɛ kɔ. Fɔɔnnɛ roànɛ à ɗimzii gɛ cɛɓ kii nnyɛɛ ki ɓatii gɛ rì kɔ. 
Ǹkalii mìni lɛ: Ki ɓaagɛ ɓi-ru wìn lɛ, i ɓum ɓɛɓɛɛ̀ ɓɛ nɔnɔŋii ɓyomɓilɔ̀ŋ ɓìfog, ɓɛ teɗ bog roàmbog à rɔ̀ɓ. 
Ɓɛ̀yiɓ ɓɛɓɛɛ̀ ɓɛ wɔwɔ̀g ɓyom nɗaŋ, ɓɛ teɗ bog, bog à rɔ̀ɓ. 
I ɓum ɓɛɓɛɛ̀rɛn ɓɛ ri ɓi dɛm, ɓɛ teɗ bog, bog à rɔ̀ɓ.
Fɔɔnnɛ ɓɛ̀yilàg ɓɛ tɔkà Yeesus lɛ: Kan! fe nnɛ kìɓan kiǹ ki ri kìlɛɛ gɛ? Yeesus à ɓàg bɔ lɛ: Jàŋ inɛ kìlòŋ ki com ki ri ɓa, wɔɔ nnɛ ɓɛ̀ghem ɓɛ ri taŋzàg.
Yeesus à tekà ɓɔ dàɗkì lɛ a resi ɓɔ lɛ, ɓɛ ghɛɛ̀sɛɛ kì ɓɔ̀ŋzag ɓyààmɛ̀n ɓìcèm, kɛ̀ ɓɛɛ̀ fɔɛy. 
À kpaa ɓɔ lɛ: Ǹ-yɔ̀mì-ɓìɓan adɛŋ yɛɛ ɓaghà ɓi bàn ìdɛŋ; à ɓaghà lɛ, kɛ̀ɛ risi Bɛ̀ll, kɛ̀ɛ kuurag bimiɗ à mum. 
Fɔɔnnɛ ǹkpɔɓ wu giɓ wudɛŋ wu ɓaghà girig ɓi bàn ìnɛn; ǹkpɔɓ wiǹ wunti wu yulàg nyi kì tɔɔ̀gh lɛ, a reǹ kìɓan ki lɛ rì nyi rì bènàbena wiì àdɛŋ. 
Kìɓan ki giɓ anɛ̀n kiǹ ki finɛ̀ngà, ǹ-yɔ̀mì-ɓìɓan anɛ̀n kɛ̀ɛ kɔ̀n lɛ a reǹ kɔ. Fɔɔnnɛ à ki fèkà min ɓi nɗem wii lɛ: Nsoò yɛ̀ɛ mɛ̀ ǹɗì lɛ, kɛ̀ɛ nɗisi Bɛ̀ll, kɛ̀ɛ nkuurag mum, 
yɛ̀ɛ ǹkpɔb wu giɓ wu wɛɛ̀ yeeyeèsì mɛ̀, ǹɗì ɓiì ɓàŋi ki renì kìɓan kii, kɛ̀ɛ̀ fɔlɔɔ wu ɓiì ki kɛ̀nkɛni asu wu weèwèèyì mɛ̀ nto rì kɛɛgh kɛ̀ɛ̀ sugtag. 
Kan à ɓɔ̀ɓtì jɛ̀ɛ̀ lɛ: Wooghna kìɓan ki ǹ-yɔ̀mì-ɓìɓan a kìɓeɓtàg ki nɗem à kpaa! 
Bɛ̀ll à rì nya lɛ à rɔ̀ɓ lɛ à ɓàagh ɓi kiɓan ki ɓum ɓii ɓɛ à ɓɔ̀ngà di ɓɛɛ̀ ɓeeɓeràg nyi yɛ̀ɛ ìru, yɛ̀ɛ ŋwos? À rì nya lɛ à lɛ̀mzì ɓi ɓɛg wàa? 
Ǹkalii mìni lɛ, à ɓiì ɓàagh kiɓan kaa lɛ fyɛ̀ɗ fyɛ̀ɗ. Wɔ̀lɛ yɛ̀ɛ Man à mum à ɓiì yùu, à rì nya ɓiì tanɛɛ righerɛ̀n ɓi ziinɛ?
Nni Yeesus à teetìghà dàɗkì ìdɛŋ ɓisuu ɓum ɓɛdɛŋ ɓɛ ɓɛ fefèkà lɛ ɓɔ yɛɛ ri ɓɛ̀saaɗ ɓɛ ɓum ɓi mis mɛ Bɛ̀ll ɓɛ ki sɛɛsɛɛ̀tì ɓɛ̀ro ɓɛm̀bog, à kpaa lɛ: 
Ɓum ɓɛɓɛɛ̀ ɓɛ ɓɔkà kì ɓɔ̀ŋzaagh ɓi naà-Bɛ̀ll. Ɓɛ ɓaghà lɛ, rì Fàrìzyɛŋ, rì ǹterì-làmpoŋ̀. 
Nni Fàrìzyɛŋ à rɛlìghà mɛ̀rey, à ɓɔ̀ɔ̀ɓɔ̀ŋzàg Bɛ̀ll rì ǹɗem, à kakàlì lɛ: Tààta Bɛ̀ll, ǹtògsaagh wɔ̀, ɓisuulɛ, ǹ-yin yɛ̀ɛ ɓum ɓɛm̀bog ɓɛ ɓɛ ri ɓɛ̀wiiwìì, rì ɓɛ̀kìì-kìɓe, rì ɓɛ̀kìì-tìsɔ̀mɔ̀g; nsoò yɛ̀ɛ ǹterì-làmpoŋ̀ ànɛnii. 
Mɛ̀ ǹti ǹcèlàg ɓìɗilàg ɓisuu bɔ̀ŋzɛ̀n, ǹki falag gàɓ ì kìntɛ̀ɗ ìnɛ ɓi ɓyom ɓyɛm̀ ɓìcèm. 
Fɔɔnnɛ ǹterì-làmpoŋ̀ nyii rɛlìghày fìràɓ, kɛ̀ɛ ghɛɛsi lɛ, a ɓegsi mis aɗyòò, kìɓan kifog, à yɛ̀ɛ̀ghyɛ̀gsì ɓyàg ri ǹɗemi-kɛŋɛn di a kpaakpaa lɛ: Tààta Bɛ̀ll, wogha ǹkìì-kìɓe anɛ lɛ mɛ̀ nyìighnyìg. 
Yeesus lɛ: Ǹkpaa mìni lɛ: Ŋwaà siitòn anɛ à sugtìghà a mɛɛ mii di à ti lɛsaad ɓi mis mɛ Bɛ̀ll à cee lɔŋ Fàrìzyɛŋ; lɛ mum ǹcèm ànɛ à ɓiì ghɛnɛɛ nyimiɗ lɛ, nnyɛɛ teŋmɛɛ, innɛ ɓɛ ri ɓiì sɛɛ̀dii ɓi zi; roànɛ à rì ɓiì sɛɛ̀dii nyimiɗ ɓi zi, innɛ ɓɛ ri ɓiì kìi lɛ a teŋmɛn.
Ɓum ɓɛ yuyùghà Yeesus lɛ, rì ɓɔn ɓɛɓwɛ̀ɗ miì lɛ a saagh ɓɔ ɓyàg ɓi nyòò, wɔ̀lɛ, yɛ̀ɛ ɓɛ̀yilàg ɓɛ ghɛngà fɔlɔɔ, ɓɛ nyɛɛdɛ̀n ɓumɓɛ̀n. 
Fɔɔnnɛ Yeesus à kpaaghà ɓɔ lɛ ɓɛɛ reŋiì ɓɔn ɓɛ̀n à ki kpaa ti lɛ: Càrina ɓɔɓti ɓɛsàg ɓɛɛ yu a lɔ̀ŋkɛm̀, kɛ̀ ɓi règ ɓɔ, lɛ kìlɔ̀ŋ ki Bɛ̀ll ki ri ɓisuu rikuu ɗi ɓum ɗi ɗi ri yɛ̀ɛ ɓɔ. 
Ǹkalii mìni saaɗ lɛ, i mum à ghàɓi ɓi kilɔ̀ŋ ki Bɛ̀ll fɛlɛ yɛ̀ɛ maa ŋwɔɓti à yin lɛ à ɗiŋì miì.
Rìfòm ɗidɛŋ ɗi tɔkà Yeesus lɛ: Syeesyee à ǹɗèsàg cɛ kɛɛ̀ki ǹɗì lɛ ǹkì ɓi ɗi lɛ m̀ɓa rì cɛɓ ki fiɗyàɓ fikɔ̀ɔ̀? 
Fɔɔnnɛ Yeesus à tɔkà nyi lɛ: Ɓisuucɛ nnɛ ù reŋii mɛ̀ lɛ syeesyee à ǹɗèsàg? Ŋwaàdɛŋ à yin syeesyee à mum i ki cee ɓi lɛ Bɛ̀ll cɛ̀ncii. 
Ù yii ɓìdɔ̀gsɛna ɓi ɓi ri lɛ: Kɔ̀ɔ kì fisɔ̀mɔ̀g, kɔ̀ɔ wey mum, kɔ̀ɔ yii com ki mum, kɔ̀ɔ pwàà mum kìɓan ɓi nyòò, nyaasi soŋi ɓɛɛ̀ gaa. 
Nni ŋwaànɛ̀n à ɓàkà nyi lɛ. À tumɛ̀n ɓi rìŋwɔɓti ɗyɛ̀m, màa ɓèŋɓèŋ ɓidɔ̀gsɛna ɓiǹ. 
Yɛ̀ɛ Yeesus à wokà rìɓàg ɗii ɗiǹ, nni à kpaaghà nyi lɛ: Com kɛɛ̀ ka kaakaàrɛ̀n wɔ̀ kìfog. Kɛ̀na u kaɓ ɓyom ɓìcèm ɓi ù rì rì ɓyɔ, u kaɓsi mɔ̀ɔ̀ni mɛ miì rì ɓɛ̀soghàsogha, fɔlɔɔ nnɛ ù ɓiì ɓaà rì ìkum aɗyòò, di u yuiy min u nɔɔ̀ti mɛ̀. 
Yɛ̀ɛ ŋwaànɛ̀n à wokà fɔlɔɔ, ǹɗem wii wu ɓeɓtɛ̀n, ɓisuulɛ à ɓaghà rì ìkum lɛɛ̀gwey. 
Yɛ̀ɛ Yeesus à ghɛngà di ǹɗem wu ŋwaànɛ̀n waa ɓeɓtɛn fɔlɔɔ, nni à kpaaghà lɛ: Ki teèsɛɛ lɛɛ̀gwey lɛ ɓɛ̀guŋgum ɓɛɛ ɗiŋi ɓi kìlɔ̀ŋ ki Bɛ̀ll; 
lɛ ki ri lɛ fyɛ̀ɗ lɛ jàɗki yɛ̀ɛ ɗiŋi ɓi ɗyas ɗi bààtà, à cee lɛ guŋgum a ɗiŋi ɓi kìlɔ̀ŋ ki Bɛ̀ll. 
Fɔɔnnɛ ɓumɓɛ ɓɛ wowòkà ɓìtòkì ɓii ɓiǹ, ɓɛ tɔkà nyi lɛ: Nni ghɛn yɛ̀ɛ ri min lɛ à ɓa rì cɛɓ? 
Yeesus à ɓàg lɛ: Com kìcèm ki ɓum ɓɛ yin ri ìtèɗ wulɛ ɓɛ ki, Bɛ̀ll à rì rì ìtèɗ wulɛ à kì kɔ.
Nni Pyɛɛri à kpaaghà Yeesus lɛ: Ɓìsii caɗkày ɓyom ɓis, tì nɔ̀ɔ̀tì wɔ̀. 
Fɔɔnnɛ Yeesus à ɓàkà ɓɔ lɛ: Ǹkalii mìni ɓi saaɗ lɛ, ŋwaàdɛŋ ànɛ à rì ɓiì càriì mɛɛ mii, à càɗ yì lɛ rì giy, rì ɓɛ̀geni, rì ɓɛ̀yalì ɓii, nsoò lɛ ɓɔn ɓii ɓisuu kilɔ̀ŋ ki Bɛ̀ll, 
à rɔɓ lɛ à fɔ̀ni ɓi à cee lèg ànɛn ɓi cààmɛ̀n ki, à ki fɔ̀ɔ̀di cɛɓ ki fiɗyàɓ fikɔ̀ɔ̀ ɓi mɛ̀ru mɛ mɛ riì, à yin.
Yeesus à tekà ɓɛ̀yilàg ɓɛ kintɛ̀ɗ rì ɓɛɓɛɛ̀, à kpaa ɓɔ lɛ: Ti ɓɔɔgh yɛɛ lɛ a Yorisalɛm, wɔɔ nnɛ ɓìɓan ɓìcèm ɓi ɓɛ̀kpaŋzì-ɓìɓan ɓɛ kangà ɓisuu Man à mum ɓi ɓiì ronì. 
Ɓisuulɛ ɓɛ ri nyi ɓiì kàɓi ri ɓumɓɛ ɓɛ yii ɓi Bɛ̀ll ɓɛ̀roɓɛ̀n ɓɛ fengì nyi, ɓɛ ki nyi mɛ̀tɔɓ, ɓɛ tuughì nyi tìtyɛɛ̀. 
Fɔɔnnɛ ɓɛ ri nyi ɓiì wolì di ɓɛ mɛ ka ɓog nyi kìtòn. Fɔlɔɔ nnɛ à ɓiì ghèmɓɛɛ ajɛ̀m ì mɛ̀ru mɛɓɛɛ̀. 
Kìɓan kifog Ɓɛ̀yilàg ɓɛ wokà ɓi com ki à kpaaghà. Azi anɛ ɓi ɓìtòkì ɓiǹ à ɓaghà ɓi lɛ tɛntɛ̀ɛ̀n ɓi mɛ̀reè maa, fɔɔnnɛ ɓɛ wokà ɓi com ki à kɔ̀nkɔ̀ngà lɛ a kpaà.
Yɛ̀ɛ Yeesus à ɓaghà di à ti ɓiì kpaŋì a Zyeriko, nni ɗyaŋɗyàŋ àdɛŋ à ɓaghà ǹkɔ̀kɔriyɛn ɓi bèn ì bee, à lɔnlɔ̀n ɓum ɓyom. 
Fɔɔnnɛ ŋwaànɛ̀n à wokà di gwìy ì ɓum yɛɛ̀ ghaghaàgh, à tɔg lɛ a yi cɛ kɛɛ ri. 
Nni ɓum ɓɛ kpaaghà nyi lɛ Yeesus ànɛ a Naazarɛt yɛɛ̀ ghaghààgh. 
Fɔɔnnɛ à kpaaghà jɛ̀ɛ̀ aɗyòò lɛ: Yeesus Man à Davit, wogha mɛ̀ nyìighnyìg. 
Ɓumɓɛ ɓɛ ɓaghà beèbɛ̀y ɓɛ kpɔmdɛ̀ngà nyi, ɓɛ kpaa nyi lɛ a maàrɛn, wɔ̀lɛ nyii teŋzìghà tì jɛ̀ɛ̀ à kpaakpàà lɛ: Man à Davit wogha mɛ̀ nyìighnyìg. 
Fɔɔnnɛ Yeesus à rɛlìghà à kpaa lɛ ɓɛɛ yu nyi rì ɗyaŋɗyàŋ ànɛ̀n. Yɛ̀ɛ à kpagà Yeesus jàŋbog, Yeesus à tɔg nyi lɛ: 
U kɔ̀nkɔn lɛ ǹki wɔ̀ cɛ? Ŋwaànɛ̀n à bàg lɛ: Kan, kìya lɛ, ǹghɛnɛ̀n tì. 
Nni Yeesus à kpaaghà min nyi lɛ: Ghɛnɛn tì, rìgherɛ̀n ɗyɔɔ ɗi ghɛɓsii wɔ̀! 
Ŋwaànɛ̀n à ghàs kì ghɛnɛɛ lɔŋ wɔɔ foo, à ki nɔ̀ɔ̀ti Yeesus di a ɓɔɔɓɔgsì Bɛ̀ll. Yɛ̀ɛ ɓum ɓɛ̀cèm ɓɛ ɓɛ ɓaghà wɔɔ ɓɛ ghɛngà kìɓan kiǹ, ɓɛ tumɛ̀n rìɓɔgsì ɗi Bɛ̀ll. 
Yɛ̀ɛ Yeesus à ɗiŋìghà a Zyeriko, à syààghà bàn. 
Fɔɔnnɛ guŋgum adɛŋ ɗii lɛ Zasye ànɛ à ɓaghà rìfòm ɗi ɓɛterì-làmpoŋ̀, 
à kaakààghà bee inɛ lɛ, a ghɛǹ rìkuu ɗi mum ɗi lɛ Yeesus, wɔ̀lɛ à ɓaghà ɓi lɛ à ghɛn nyi lɛ gwìy ì ɓaghà wɔɔ, rì tì lɛ, à ɓaghà kìnuùgh. 
Fɔɔnnɛ à ghɛŋìghà min beèbɛ̀y, à kɛ̀n kì ɓɔɔ̀gh ɓi kìte ki lɛ sìkɔ̀mɔɔr lɛ di fɔɔnnɛ a ghɛǹ Yeesus ànɛ à ghɛ̀ɛ̀sɛ̀ngà kì fyee ɓi jàŋ inɛ̀n. 
Yɛ̀ɛ Yeesus à kpagà a kìte kiǹ zi, nni à ɓegsìghà mis ɓi kìte, à kpaa Zasye lɛ: Zasye, sɛnay fɛ lɛ fyɛ̀ɗ ɓisuulɛ ǹghɛ̀ɛ̀sɛɛ kì kɔ̀rii ɓi naa yɔ̀ɔ̀ gɛɛ̀nɛ. 
Fɔɔnnɛ Zasye à sɛngày lɛ fyɛ̀ɗ, à ghàɓ Yeesus a mɛɛ mii ri kìnyàà. 
Yɛ̀ɛ ɓum ɓɛ ghɛngà fɔlɔɔ, ɓɛ̀sɛ̀ɛ̀ ɓɛ̀cèm ɓɛ tum rìŋwɔ̀ŋwɔ̀ŋì di ɓɛɛ̀ kpaakpaa lɛ: À kɛ̀ɛ kì kɔ̀rii ɓi naa ì kìɓeɓtàg ki mum! 
Fɔɔnnɛ Zasye à pɛ̀sɛ̀ngà aɗyòò, à kpaa Kan lɛ: Kan, ǹɗì ɓiì kàɓi ikum wɛm̀ gàɓ yiɓɛɛ̀, ǹfa gàɓ bog rì ɓɛ̀soghàsogha. I ǹtekà mum dolà bog ɓi kìcòò, ǹɗì nyi ɓiì lèɓi dolà yiniǹ. 
Nni Yeesus à kpaaghà nyi lɛ: Gòri ì ɗiŋii ɓi naa ìnɛ gɛɛ̀nɛ, ɓisuulɛ roànɛ à rì girig dòò yì Abiraham. 
Rì tì lɛ Man à mum à yùghà lɛ, a kaà à ki ghɛɓsi ɓumɓɛ ɓɛ ɓaghà ɓɛ̀ɗimɛn.
Yɛ̀ɛ ɓum ɓɛ wowòkà ɓìtòkì ɓiì ɓiǹ, nni Yeesus à teetìghà ɓɔ dàɗkì ìdɛŋ ɓisuulɛ, à ɓaghà jàŋbog rì Yorisalɛm, rì tì lɛ ɓum ɓɛ fefèkà lɛ kìlɔ̀ŋ ki Bɛ̀ll ki ghɛɛ̀sɛ̀ngà kì kpaŋì ɓi cààmɛ̀n kɔm̀ kiǹ. 
Nni à kpaaghà min lɛ: Ŋwaàdɛŋ ànɛ à ɓaghà man à ɓɛ̀kemì nnyɛ̀ɛ kɛngà ɓi kìlɔ̀ŋ ki fìràɓ lɛ a ɓɔg yì rìfòm wɔɔ, di a sugtiì min ɓi kìlɔ̀ŋ kii. 
Fɔnnɛ à reŋìghà ɓɛ̀kìì-ɓìsay ɓii ntɛ̀ɗ, à kàɓsì ɓɔ tìraŋ̀ ti gol ǹtɛ̀ɗ, à kpaa ɓɔ lɛ: Rɔ̀ɓina kì kìkii dùne rì mɔ̀ɔ̀ni mɛ, ɓi yaàsi mɔ, à kpaŋ yɛ̀ɛ ǹɗì ɓiì sugtii yi. 
Wɔ̀lɛ yɛ̀ɛ ɓumɓɛ ɓi kìlɔ̀ŋ kii ɓɛ ɓeèɓèèzɛ̀ngà nyi, nni ɓɛ romgà ɓum ɓɛɗɛŋ di nyii mɛ kɛ̀n, lɛ ɓɛɛ kɛǹ kì kpaà wɔɔ lɛ, ɓɔɔ kɔni ɓi lɛ ànɛ̀n a lami ɓɔ.
Nni yɛ̀ɛ ŋwaànɛ̀n à sukày di à mɛ ɓɔg yi rìfòm, nni à reŋìghà ɓɛ̀kìì-ɓìsay ɓɛ à faghà mɔ̀ɔ̀ni ɓɛ̀n, lɛ ɓɛɛ resi nyi cɛ kɛɛ̀ki mɔ̀ɔ̀ni mɛ rɔɓkà kì yalì. 
Fɔɔnnɛ roàntonto à yùghày à kpaa nyi lɛ: Tààta, fìraŋ̀ fyɔɔ fi gol fi n-yali tidɛŋ ǹtɛ̀ɗ. 
Rìfòm ɗi kpaa ǹkìì-kìsay anɛ̀n lɛ: Ki rɔɔtɛɛ, ù rì syeesyee à ǹkìì-kìsay, yɛ̀ɛ ù rèsii mɛ̀ lɛ ù rì ǹkìì-kìsay a ǹtyweeyi ɓi ɓɔɔ ɓiɓan ɓɛsàg, ǹɗɛsii wɔ̀ ǹlàmì ànɛ ɓi ɓìlɔ̀ŋ ǹtɛ̀ɗ. 
Nni roàkìɓɛ̀ɛ̀ a yùtìghà, à kpaa nyi lɛ: Tààta, fìraŋ̀ fyɔɔ fi ǹ-yali tìraŋ̀ tidɛŋ titaǹ. 
Fɔɔnnɛ à kpaatìghà roànɛ̀n lɛ: Ǹɗɛsii wɔ̀ ǹlàmì ànɛ ɓi bàn yitaǹ. 
Nni roàdɛŋ à yùtìghà, à kpaa lɛ: Tààta, fìraŋ̀ fyɔɔ fyɛɛ̀ fi, ǹkàgà fyɔ ɓi kìlàà, ǹnyam, 
ɓisuulɛ, ǹɗisìghà wɔ̀, lɛ ù nyɛni lɛɛ̀gwey; ù ti ù tekì com ki ù nɔ̀ŋzii ɓi, ù ki sagi com ki ù ɓɛ̀li ɓi. 
Nni rìfòm ɗiǹ ɗi kpaaghà nyi lɛ: N-yɔm̀ wɔ̀ ɓi rìkpaa ɗyɔ̀ɔ̀; ù rì kìɓeɓtàg ki ǹkìì-kìsay! Ù yighà lɔŋ lɛ mɛ̀ ǹnyɛni lɛɛ̀gwey, lɛ ǹti ǹtekì com ki ǹnɔ̀ŋzii ɓi, ǹki sagi ki m̀ɓɛ̀li ɓi! 
Nni ɓi cɛ nnɛ ù nyamgà ɓi mɔ̀ɔ̀ni mɛ̀m a baŋ̀ lɛ, i ǹsughiì ǹteɗ mɔ wɔɔ lɛ rì ɓìyaàyalì miì? 
Fɔɔnnɛ à kpaaghà ɓumɓɛ ɓɛ ɓaghà wɔɔ lɛ: Ɓàtɛɛna nyi fìraŋ̀ fiǹ, ɓi fa fyɔ rì roànɛ à rì rì tìraŋ̀ ǹtɛ̀ɗ. 
Ɓumɓɛ̀n ɓɛ kpaa nyi lɛ: Tààta ŋwaànɛ u kalag lɛ ti fa, à ti rì tìraŋ̀ ǹtɛ̀ɗ. 
Nyii pɛɛ̀zì ɓɔ lɛ: Ǹkalii mìni lɛ, ŋwaànɛ à rì rì ɓyom innɛ ɓɛ ri ɓiì fatii, roànɛ à rì kɛ̀ɛ̀ com, ɓɛ ri ɓiì ɓàtɛɛ lɛ rì maa gàɓ ànɛ à rì rì nyi miì. 
Ɓi ɓɛg ànɛ a ɓɛ̀bènàbena ɓɛm, ɓɔɔ kɔngà ɓi lɛ ǹlami ɓɔ, nni yùunay fɛ rì ɓɔ, ɓi siì ɓɔ ɓɛ̀ɓoŋ foo ɓi mis mɛ̀m. 
Yɛ̀ɛ Yeesus à kpaaghà fɔlɔɔ, nni à syògà ɓɔ bee lɛ ɓɛɛ ɓɔg a Yorisalɛm.
Yɛ̀ɛ Yeesus à ɓaghà di à mɛ wuɓsɛn ɓilɔ̀ŋ ɓi lɛ, rì Bɛtfazee rì Bɛtanii jàŋbog rì dòn ìnɛ ɓɛ nɗegì lɛ dòn ì ɓɛ̀òlìvyee, nni à romgà ɓɛ̀yilàg ɓii ɓɛɓɛɛ̀, 
à kpaa ɓɔ lɛ: Kɛ̀ɛna ɓi kìlɔ̀ŋ ki ki riì mìni kinii asu, i ɓì kpaŋi wɔɔ, ɓì rì ɓiì tanɛɛ man à jàɗki ànɛ mum à ka ɓokà ɓi miì ǹsuŋɛn, ɓi fumiì nyi ɓi yuis̀ rì nyi. 
I mum à tɔɔgh mìni lɛ ɓisuucɛ nnɛ ɓì fùmii man à jàɗki ànɛ̀n, ɓì ɓàg nyi lɛ: Kan a kɔ̀nkɔn lɛ ti kɛǹ nyi rì yɔ̀. 
Nni ɓumɓɛ Yeesus à romgà ɓɛǹ ɓɛ kɛngà, ɓɛ tanɛ̀n lɛ ɓìɓan ɓi ri lɔŋ yɛ̀ɛ Yeesus à kpaaghà. 
Yɛ̀ɛ ɓɛ fufùmìghà man à jàɗki ànɛ̀n nni ɓumɓɛ ɓɛ ɓaghà rì nyi ɓɛ tɔkà ɓɔ lɛ: Ɓisuucɛ nnɛ ɓi fùfumi man à jàɗki ànɛ̀n? 
Ɓɔɔ ɓaàg lɛ: Kan a kɔ̀ngi lɛ ti kɛǹ nyi rì yɔ̀. 
Fɔɔnnɛ ɓɛ kɛngà Yeesus rì man à jàɗki ànɛ̀n, ɓɛ ghas̀ ɓìlàà miì aɗyòò, ɓɛ ɓɔgsì nyi miì. 
Yɛ̀ɛ Yeesus à kɛ̀nkɛ̀ngà, ɓum ɓɛ ghaghàlà ɓìlàà ɓyaa ɓi bee aɗyòò. 
Yɛ̀ɛ à ɓaghà di à mɛ wuɓsɛn Yorisalɛm, ɓi rìsɛ̀nɛ̀n ɗi dòn ì ɓɛ̀òlìvyee, nnɛ kìnyàà ki ɓangà ɓɛ̀yilàg ɓɛ̀cèm ɓɛ tumɛ̀n rìɓɔgsì ɗi Bɛ̀ll jɛ̀ɛ̀ aɗyòò ǹɗaŋ, ɓisuu dàm yi ɓiɓan yicèm yi ɓɛ ghɛngà. 
Ɓɛ kpaakpàà lɛ: Bɛ̀ll a maŋ rìfòm ɗi ɗi yuu yì ɓi ɗii ɗi Kan, fyòoog à ɓa ɓi ɗyoo ɓi ɗùm, rìkem ɗyɛɛ ki Bɛ̀ll.
Fɔɔnnɛ Ɓɛ̀fàrìzyɛŋ ɓɛdɛŋ ɓɛ ɓɛ ɓaghà ɓi gwìy ì ɓum ìnɛ̀n, ɓɛ kpaaghà Yeesus lɛ: Ǹɗèsàg, simi ɓɛ̀yilàg ɓɔɔ ɓɛɛ maàrɛn. 
Yeesus à ɓàg ɓɔ lɛ: Ǹkpaa mìni lɛ, i ɓɛ maarɛɛ, gɔ̀g yi kpagsɛ̀n.
Yɛ̀ɛ Yeesus à ɓaghà di à mɛ wuɓsɛn bàn, nni à soɓkà mis ɓi yɔ̀, à tum rìrèn ɓisuu bàn ìnɛ̀n, à kpaa lɛ: 
I wɔ̀ girig wàa rì lɛ ù yi com ki ki ri lɛ ki fa wɔ̀ fyòoog ɓi ŋwos a gɛɛ̀nɛ, nni fe! Com kìn ki ri wɔ̀ kì nyamɛn ɓi lèg ànɛ lɛ kɔ̀ɔ ghɛn kɔ. 
Mɛ̀ru mɛdɛŋ mɛ ri ɓiì ghɛnɛɛ a lɔ̀ŋkɔɔ, mɛ ɓɛ̀bènàbena ɓɔɔ ɓɛ ri wɔ̀ ɓiì cèŋzɛɛ ri gari, ɓɛ ki ghegsag wɔ; ɓɛ ri wɔ̀ ɓiì faà rìbaŋì ɓɛ̀ɓɛg ɓɛ̀cèm. 
Ɓɛ ɓiì ɓùgsii lɛ rì wɔ̀, rì ɓɔn ɓɔɔ, ɓɛ̀ kɛɛ̀ cààti gɔ̀g ìdɛŋ m̀ɓasɛn ɗi yimbog ɓisuulɛ, ù yighà ɓi cààmɛ̀n ki Bɛ̀ll à yùghà wɔ̀ kì ghɛɓsii miì.
Nni Yeesus à ɗiŋìghà ɓi naà-Bɛ̀ll, à tumɛ̀n rìnàɓ ɗi ɓɛ̀kìì-fyèè, 
à kpaakpàà ɓɔ lɛ: Ki ri kì kànɛn lɛ, naa yɛ̀m ì ri ɓa naà-bɔ̀ŋzɛ̀n. Wɔ̀lɛ mìnii mɛ ghaasi yɔ̀ naa ì ɓɛ̀wiiwìì.
Yeesus àa nti à rèsàg ɓum ɓìɓan ɓi Bɛ̀ll ɓɛ̀ŋwos ɓɛ̀cèm ɓi naà-Bɛ̀ll. Nni ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna rì mɛ̀fòm mɛ ɓi kìlɔ̀ŋ ɓɛ kaakààghà bee inɛ ɓɛɛ wey nyi. 
Kìɓan kifog, ɓɛ yighà ɓi lannɛ ɓɛ ri lɛ ɓɛ ki ɓisuulɛ, kìlɔ̀ŋ kìcèm ki ɓaghà mɛ̀reè mɛ̀ ramɛn ɓi ɓìɓan ɓi Yeesus à kpaakpààghà.
Ŋwos adɛŋ, di Yeesus à rì ɓi rìrèsàg ɗi kilɔ̀ŋ, à ki kpaakpaa Syeesyee à Ɓɔlɛ ɓi naà-Bɛ̀ll, nni ɓɛ̀pìrɛɛtìrɛ̀ ɓɛgwey rì ɓɛ̀rèsàg-ɓìdɔ̀gsɛna, rì ɓɛ̀sɛ̀ɛ̀mɛn ɓɛ peeghày, 
ɓɛ tɔg nyi lɛ: Kali ɓìsi! Ɓi-tèɗ aɗi nnɛ u kìki ɓiɓan, nsoò lɛ ghɛn yɛɛ faa wɔ̀ rìkuu ɗi itèɗ ɗiǹ? 
Nni à ɓàkà ɓɔ lɛ: Mɛ̀ girig ǹtɔg mìni ǹtɔɔ̀tɔɔgh. 
Kaliina mɛ̀, bàɓtis ì Zyaŋ ì ɓaghày nya yɛ̀ɛ Bɛ̀ll gìn, a ɓum? 
Fɔɔnnɛ Ɓɛ̀fàrìzyɛŋ ɓɛ fiɓìghà ǹtɔɔ̀tɔɔgh wiǹ wɔɔ ɓɔ rì ɓɔ, ɓɛ kpaa lɛ: I tì ɓàagh nyi lɛ bàɓtis ì Zyaŋ ì ɓaghày yɛ̀ɛ Bɛ̀ll, à rì ɓìsi ɓiì tɔɔ̀gh lɛ, nni ɓisuucɛ nnɛ ɓì gherɛ̀ngà ɓi yɔ̀? 
I tì ɓàagh nyi lɛ, ì ɓaghày a ɓum, kìlɔ̀ŋ kìcèm ki ri ɓìsi ɓiì rogii gɔ̀g lɛ, ki gherɛ̀ngà rì nɗem wùcèm lɛ, Zyaŋ à ɓaghà ǹkpaŋzì-ɓìɓan. 
Fɔɔnnɛ ɓɛ ɓakà nyi lɛ ɓɔɔ yii ɓi fe nnɛ bàɓtis ì Zyaŋ ì ɓaghày. 
Nni Yeesus à kpaaghà min ɓɔ lɛ: Mɛ̀ girig, mɛ̀ ǹkpaa ɓi mini ɓi-tèɗ aɗi nnɛ nkìki ɓiɓan ɓi.
Ajɛ̀m ìnɛn, nni à teetìghà ɓum dàɗkì lɛ, ŋwaàdɛŋ yɛɛ salà dɛm i viìnyɛ̀, à foŋ yɔ̀ ɓi rɛntì, à fa yɔ̀ ri ɓum ɓɛdɛŋ ɓɛ ɓɛɛ sasay miì, nyii kɛǹ ɓi kìlɔ̀ŋ kidɛŋ à finɛ̀n yì wɔɔ. 
Yɛ̀ɛ cààmɛ̀n ki mɛ̀saŋ ki kpagà, nni à romgày ǹkìì-kìsay adɛŋ a ɓumɓɛ à fogà ɓi dɛm, lɛ ɓɛɛ rom̀ nyi gàɓ yìì i ɓyom. Ɓumɓɛ ɓɛ reɓsɛ̀ngà dɛm ri ɓɔ, ɓɛ kulà ŋwaànɛ ɓɛ romgày ànɛn, ɓɛ pɛɛ̀zì nyi rì jɛ̀m ɓyàg zɛy, yɛ̀ɛ ŋwaàdɛm. 
Fɔɔnnɛ ŋwaàdɛm a romdìghà ǹkìì-kìsay adɛŋ, ɓɛ kuutì nyi, ɓɛ ki sɛmgi nyi, ɓɛ pɛɛ̀zì tì nyi rì jɛ̀m ɓyàg zɛy. 
Ŋwaàdɛm a romdì tìì ǹkìì-kìsay ɓi gɛ̀n i kìraa; ɓɛ̀salì ɓi dɛm ɓɛ kpɛɛghì tì ǹkìì-kìsay anɛ̀n ɓɛ ki nàɓ nyi. 
Fɔɔnnɛ ŋwaàdɛm a tɔkà min lɛ: Ǹghay ɓà la? Ǹɗì ɓiì romì man wɛm̀ à ǹɗem, ɓaà yi ɓi, nyi nnɛ ɓɛ ri nya ɓiì risii. 
Kìɓan kifog, yɛ̀ɛ ɓɛ̀salì ɓi dɛm ɓɛ ghɛngày man ànɛ̀n, ɓɛ ghɛn ɓi ɗyomzɛ̀n ɗyaa lɛ: Ŋwaànɛ à ghɛ̀ɛ̀sɛɛ kì rɔ̀ɓi ri dɛm inɛ yɛɛ ri lɛ, nni ti wolina nyi di dɛm yɛ̀ɛ woòghrɛn ɗì ɓìsi. 
Nni ɓɛ kpaŋzìghà nyi ɓi dɛm, ɓɛ ki wey nyi. Ɓigomìnɛ̀n, cɛ kɛɛ̀ ki ŋwaànɛ̀n à ɓiì ghalì rì ɓumɓɛ à faghà dɛm ri ɓɔ? 
Ŋwaàdɛm a rì ɓiì yùu, à cuusì ɓumɓɛ̀n ɓɛ̀cèm, à ki fa dɛm inɛ̀n rì ɓum ɓɛdɛŋ. Yɛ̀ɛ kìlɔ̀ŋ kìcèm ki wokà rìkpaa ɗi Yeesus ɗiǹ, ki kpaa lɛ: Kɛ̀ kɛɛ̀ ɓa ɓaà fɔlɔɔ. 
Fɔɔnnɛ Yeesus à pɛɓsɛ̀ngà ɓɔ à kpaa lɛ: Jɛ̀ɛ̀ ìnɛ ì rì ǹkànɛn ɓi kaàtà à Bɛ̀ll ì rì azi lɛ cɛ? Gɔ̀g ìnɛ ɓɛ̀toŋì-mɛɛ ɓɛ makà, yɛ̀ɛ ki ti gɔ̀g ìnɛ ì lènlemi ǹtɔn à mɛɛ.
Nni mum ǹcèm ànɛ à kpìi ɓi gɔ̀g ìnɛn, à ɓiì ɓumɓuni, fɔɔnnɛ gɔ̀g ìnɛn ì ɓiì turii mum bimiɗ ànɛ ì rì ɓiì kpìi ɓi nyòò. 
Ɓɛ̀pìrɛɛtìrɛ̀ ɓɛgwey rì ɓɛ̀rèsàg-ɓìdɔ̀gsɛna ɓɛ kaakààghà bee inɛ lɛ ɓɛɛ ɓaǹ nyi, ɓi cààmɛ̀n kɔm̀ kiǹ, wɔ̀lɛ ɓɛ risìghà ɓum ɓɛ kilɔ̀ŋ lɛ, ɓɛ yighà lɛ ɓisu waa nnɛ Yeesus à tekà dàɗkì ìnɛn.
Fɔɔnnɛ ɓɛ tumɛ̀ngà rìfifìɓì ɗi Yeesus lɛ tintɔ̀ɔ̀ŋ, ɓɛ ki rom yi nyi ɓum ɓɛ mɛwooghrag, ɓɛ̀roɓɛ̀n ɓɛ ki lɔŋ yɛ̀ɛ ɓɛ yuù nyi kì tɔɔ̀gh saaɗ à kìɓan lɛ ɓɛɛ wog ǹkòo à nɛ̀si jɛ̀ɛ̀, di ɓɛɛ ɓan nyi, ɓɛɛ fa nyi rì ɓɛ̀yɔ̀mì-ɓum, rì gɔmìnà. 
Nni ɓumɓɛ̀n ɓɛ tɔkà Yeesus ǹtɔɔ̀tɔɔgh lɛ: Ǹɗèsàz ɓìsii yii lɔŋ lɛ, ù rì roànɛ a kìki lɛ, à kpaakpàà saaɗ, à ki rèresi ɓum saaɗ, kɛ̀ɛ fiɓi riɓa ɗi mum; u ki rèresi ɓum bee inɛ yɛ̀ɛ Bɛ̀ll lɔŋ yɛ̀ɛ ki ghɛɛ̀sɛɛ ɓi saaɗ. 
Ɓìdɔ̀gsɛna ɓis ɓi gherɛɛ nya lɛ ti peèghi làmpoŋ̀ rì Kaaza gìn, tyɛ̀ ki peeghi? 
Wɔ̀lɛ Yeesus à ghɛngà lɛ ɓɛ purii nyi càg ɓi ɗùm yɛɛri, nni à ɓàkà ɓɔ lɛ: 
Rèsiina mɛ̀ fìraŋ̀; kìfèèghrɛnà ki ghɛn, rì ɗii ɗi ghɛn, ɓyɛɛ ri lɛ miì? Ɓumɓɛ̀n ɓɛ ɓaàg nyi lɛ: Ɓi ri yɛɛ lɔɔ lɛ, rì kìfèèghrɛnà ki Kaaza, rì ɗii ɗiì. 
Nni Yeesus à kpaaghà min ɓɔ lɛ: Pɛ̀ɛ̀ziina ɓyom ɓi Kaaza rì Kaaza, ɓì fa Bɛ̀ll ɓinkìì. 
Ɓɛ ɓaghà ɓi lɛ ɓɛ wɔɔsì nyi ɓi ɓìtòkì ɓii ɓi à tòtòkà ɓi nyìinyìm à ɓum ɓɛ kilɔ̀ŋ; wɔ̀lɛ ɓɛ kuuràkà rìɓàg ɗi à ɓàkà ɓɔ, ɓɛ mam.
Fɔɔnnɛ ɓum ɓɛdɛŋ ɓɛ ɓi nɗaŋ wu Ɓɛ̀sàdùsyɛŋ ɓɛ ɓɛɛ̀ kpaaghi lɛ, ɓìloŋ ɓi yin lɛ ɓi ghemɓɛ̀n, ɓɛ yughà Yeesus a nyoo ɓɛ tɔg nyi lɛ: 
Ǹɗèsàg, kìɓan ki Moyis à kàngà lɛ ti kilag ki ri lɛ i gèni mum à wii, à càɗ giɓ kɛ̀ɛ̀ man, ŋwaànɛ̀n à rì ɓiì wɔlì giɓ anɛ̀n, à yay ɓɔn rì nyi ɓisuu geni ànɛ àa ŋwii. 
Wɔ̀lɛ ɓum ɓɛdɛŋ ɓɛ ɓaghà ɓi rìgeni ɗyaa ɓɛsɛ̀ɛ̀ taàɓɛ̀ɛ̀; roàntonto à wɛy giɓ, à ki wu di ɓɛ ka yin ɗi man. 
Geni à kìɓɛ̀ɛ̀, rì roàkìraa ɓɛ wɛy ǹkpɔɓ wiǹ. 
Nni ki kilɛ̀ngà fɔlɔɔ ɓi kìtaàɓɛ̀ɛ̀ ki ɓum; ɓɛ̀sɛ̀ɛ̀ ɓɛ̀cèm ɓɛ cuu, kɛ̀ɛ̀ ànɛ à càri man. 
Ajɛ̀m ì ɓumɓɛ̀n ɓɛ̀sɛ̀ɛ̀ ɓɛ̀cèm nnɛ giɓ anɛ̀n à wughà girig. 
Nni ŋwosi righèmɓɛ̀n ɗi ɓiloŋ giɓ anɛ̀n à ɓaa gɛ ɓà gili ghɛn anɛ ɓi ɓumɓɛ kitaàɓɛ̀ɛ̀ ɓɛǹ, yɛ̀ɛ ɓɛ̀sɛ̀ɛ̀ ɓɛ̀cèm ɓɛ ɓaghà ɓɛ̀yii ɓii? 
Yeesus à ɓàg ɓɔ lɛ: Ɓumɓɛ ɓi cɛɓ ki tì kaka miì ki, ɓɛ ti ɓɛ wɔlàg, 
kìɓan kifog, ɓɛ̀roɓɛ ki ghɛnɛɛ gɛ lɛ, ɓɛ ghɛɛ̀sɛɛ kì terì gàɓ ɓi nyɔɔnyɔn à cɛɓ ajɛ̀m ì rìghèmɓɛ̀n ɗi ɓiloŋ, ɓaa wɔlɛn ti ɓi, 
ɓɛ̀ kɛɛ̀ ki wu ti, lɛ ɓɛ ri ɓaa gɛ yɛ̀ɛ ɓum ɓɛ titom, ɓɛ ki ɓa ɓɔn ɓɛ Bɛ̀ll lɛ, ɓɛ mɛ ghèmɓɛn yi a ɓìloŋ. 
Kìɓan ki righèmɓɛ̀n ɗi ɓiloŋ kɛɛ̀ki Moyis à ɓùŋi ɓi jàŋ inɛ yɛɛ̀ kpaakpaa kitwìɗ ki ki ɓaghà rì ǹɗòò wu ɗuu; wɔɔ nnɛ à reŋii Kan lɛ: Bɛ̀ll à Abiraham, Bɛ̀ll à Isag, Bɛ̀ll à Yakɔɓ. 
Bɛ̀ll à yin Bɛ̀ll à ɓìloŋ, à rì lɔŋ Bɛ̀ll à ɓumɓɛ ɓɛ ri cem, lɛ ɓɛ̀sɛ̀ɛ̀ ɓɛ̀cèm ɓɛ ri cem lɛ nyi. 
Fɔɔnnɛ ɓɛ̀rèsàg-ɓìdɔ̀gsɛna ɓɛdɛŋ ɓɛ ɓakà nyi lɛ: Ǹɗèsàg, ù konaagh kì kpaà. 
Nni ɓɛ ghɛɛsìghà tì ɓi lɛ ɓɛɛ tɔg ti nyi ǹtɔɔ̀tɔɔgh.
Yeesus à tɔkà ɓɔ lɛ: Lannɛ ɓì rì lɛ ɓì kpaa lɛ, Kiris à rì Man à Davit? 
Davit nyimiɗ a kalag ɓi kaàtà à Bɛ̀sam̀ lɛ: Kan à kalìghà Kan wɛ̀m lɛ, kɔ̀ri mɛ̀ fɛ ɓi weèlem, 
à kɛ̀n kì kpaŋì yɛ̀ɛ ǹɗì ɓiì ghaasii ɓɛ̀bènàbena ɓɔɔ kìɓoŋ ki u rɛsag mɛ̀kòò miì. 
Nni i Davit à mɛ reŋi nyi lɛ Kan, lannɛ nyii ri lɛ à ɓa tì man wiì?
Yɛ̀ɛ kìtuu ki ɓum ki wowòkà ɓìɓan ɓi Yeesus à kpaakpààghà, nni à kpaaghà ɓɛ̀yilàg ɓii lɛ: 
Ɓì konàg rì ɓɛ̀rèsàg-ɓìdɔ̀gsɛna ɓɛ ɓɛ ti ɓɛ keesàg rìrerènì ɗi zi ri ɓyoo ɓɛ̀kàɓà, ki kɔngì ɓɔ lɛ, ɓɛɛ toòtògsì ɓɔ rì coo nnyaasɛ̀n ɓi gwìy, ɓɛ ki keesag mɛkɔ̀ɔ̀ mɛ asu ɓi naa yi bɔ̀ŋzɛ̀n, rì a ɓìsɛ̀nɛ̀. 
Ɓɛ ti ɓɛ pumzàg naa yi mɛkpɔɓ mɛ ɓɛ̀yiɓ, di ɓɛɛ̀ kìki ɓyoo bɔ̀ŋzɛ̀n lɛ, ɓum ɓɛɛ ghɛǹ lɛ ɓɛ ri ɓìsyeesyee ɓi ɓum; ɓɛ ɓiì terì rìkuu ɗi pɔnɔsì ɗi ɗi teèsɛɛ lɛɛ̀gwey.
Yɛ̀ɛ Yeesus à pìkà mis, nni à ghɛngà di ɓɛ̀guŋgum ɓɛɛ̀ pìpig bɔgsì ɓi fìkɔrɔŋ fi ɓɛ m̀pìkì mɔ̀ɔ̀ni mɛ bɔgsì miì. 
Fɔɔnnɛ à ghɛngà girig maa soghàsogha a ǹkpɔɓ wu giɓ di a pìpig ɓɔɔ tiraŋ̀ ɓɛɓɛɛ̀. 
Yeesus à kpaa lɛ: Ǹkalii mìni ɓi saaɗ lɛ, maa nkpɔɓ a giɓ anɛ à pìigh bɔgsì à cee ɓum ɓɛm̀bog ɓɛ̀cèm. 
Ɓisuulɛ ɓaa pìigh gàɓ ì mɔ̀ɔ̀ni ìnɛ yàa yiìdi ɓɔ rì kìsay, wɔ̀lɛ giɓ anɛ nyaa pìigh gàɓ ì com bimiɗ ìnɛ àa rì rì yɔ̀, ìnɛ àa ghɛ̀ɛ̀sɛɛ lɛ à ghɛɓ miì.
Yɛ̀ɛ ɓum ɓɛdɛŋ ɓɛ kpaakpààghà lɛ naà-Bɛ̀ll ì rì ǹɗɛ̀ŋɛn ri ɓìsyeesyee ɓi gɔ̀g, rì ɓyom ɓìcèm ɓi ɓum ɓɛ fafàghà ɓi rìɓɔgsì ɗi Bɛ̀ll, nni Yeesus à kalìghà lɛ: 
Mɛ̀ru mɛdɛŋ mɛ ɓiì ɓaà mɛ ɓyàa ghɛɛ̀di ɓi nsoò di gɔ̀g bog ìrì ǹsasaghiyɛn ɓi ìdɛŋ ì rɔ̀ɓ lɛ ɓɛ ɓigtii ɓi yɔ̀, ɓi ɓyom ɓìcèm ɓi ɓi seesee ɓi.
Nni ɓɛ tɔkà nyi lɛ: Ǹɗèsàg! fin innɛ kìɓan kiǹ ki ɓiì kìlɛɛ? Kìrèmzɛnà aɗi kɛɛ ri ɓiì rèsii lɛ kìɓan kiǹ ki ti jàŋbog ɗì rìkìlɛ̀n?
Yeesus à ɓàg lɛ: Ɓì konàg lɛ mum kɛ̀ɛ yègsi mini, ɓisuulɛ ɓum lɛɛ̀gwey ɓɛ ɓiì yùyuu ri ɗii ɗyɛ̀m, rì ànɛn miì à kpaa lɛ: Mɛ̀ yɛɛ ri Kiris, rì tì lɛ cààmɛ̀n ki ti jàŋbog; kɛ̀ ɓi nɔ̀ɔ̀ti ɓɔ. 
Yɛ̀ɛ ɓì rì ɓiì woògh di ɓɛɛ̀ kpaakpaa ɓiɓan ɓi mɛ̀y, rì kìɓùùsì ki ɓi ɓìlɔ̀ŋ, kɛ̀ ɓi risi, lɛ ɓìɓan ɓiǹ ɓi ghɛɛ̀sɛɛ kì loògh kì rèsɛɛ, kìɓan kifog àa rìlèg ɗi zi ɗyɛɛ ri lɔɔ ɓiì ɓaà. 
Nni à kpaaghà min ɓɔ lɛ: Ki ɓiì ɓaà lɛ, ɓumɓɛ ɓi tum a zi anɛ ɓɛ ram wɛ̀y ri ɓɛ ɓi tum a zi ambog, kìlɔ̀ŋ ki ki ram wɛ̀y ri kim̀bog; 
ki ɓiì ɓaà lɛ rìfoo rìfoo zi i nyɛ̀ŋɗɛ̀n rììtèɗ, ɓìɓeɓtàg ɓi tiroɓ ɓi ri ɓiì ɓaà, rì zày, ɓɛ̀koŋnyoo ɓɛ ɓiɓan rì ɓyoo ɓifèèghrɛnà ɓi ɓiì rèsɛɛ ɓi ɗyoo. 
Wɔ̀lɛ di ɓìɓan ɓiǹ ɓìcèm ɓi ka ghɛnɛn ɓi, ɓɛ ri mìni ɓiì ɓangii, ɓɛ ki mìni mɛ̀tɔɓ; ɓɛ ri mìni ɓiì faà rì ɓɛ̀rɛlì-asu ɓɛ ɓi naa yi bɔ̀ŋzɛ̀n lɛ ɓɛɛ yɔm̀ mìni, ɓɛ ki pìg mini ɓi naà-zày; ɓɛ ɓiì kɛ̀ɛ ri mìni a ɓɛ̀làmì rì a ɓɛ̀gɔmìnà ɓisu wɛ̀m. 
Fɔlɔɔ a rì mìni ɓiì kìi lɛ, ɓi lom̀ kìtɛɛtɛn ɓi kìɓan kɛm̀. 
Com ki ɓi foŋ̀ ɓi ǹto ki ri lɛ, kɛ̀ ɓi log ki fèfeegh lannɛ ɓì ɓiì yɔ̀mi, 
ɓisuulɛ mɛ̀ɛmiɗ yɛɛ ri mìni ɓiì faà ǹkpaà rì ɗyomzɛ̀n, ɓi ɓi ri ɓiì yaàgh ɓɛ̀bènàbena ɓin, ɓɛ̀ kɛɛ̀ ghɛɛ̀di ŋwɔm. 
Nsoò ɓɛ̀yalì ɓin, nsoò ɓɛ̀geni ɓin, nsoò boo yìn i mum, nsoò ɓɛ̀reŋkàŋ ɓin ɓɛ ri mìni ɓiì kàɓi, ɓɛ ki cuusi kigwey ki ɓi mìni. 
Ɓum ɓɛ̀cèm ɓɛ ri mìni ɓiì ɓèèzɛɛ ɓisu wɛ̀m. 
Kìɓan kifog, nsoò fyòŋ fi ɓi nto wu wààdɛŋ fyaa tàŋ ɓi. 
Kìsììrì kin kɛɛ ri ɓiì kìi lɛ ɓi ghɛɓsi ɓyɛɓ ɓin.
Yɛ̀ɛ ɓì rì ɓiì ghɛɛ di mɛ̀raŋ mɛ wɛ̀y maa kɔ̀mzɛn Yorisalɛm, ɓì ghɛ̀ɛ̀sɛɛ kì yiì lɛ, Yorisalɛm à yùu kìwààrɛɛ. 
Fɔɔnnɛ ɓumɓɛ ɓɛ ri ɓiì ɓaà a Zyude, ɓɛ ghɛɛ̀sɛɛ kì ghɛŋii, ɓi dòn aɗyòò, ɓɛ̀roɓɛ ɓɛ ri ɓi bàn ɓi ɗùm, ɓɛ ghɛɛ̀sɛɛ kì kpaŋì, ɓɛ ɓi dɛm, ɓɛ̀ kɛɛ̀ ɗiŋi ti ɓi bàn. 
Ɓisuulɛ mɛ̀ru mɛ̀n mɛ ɓiì ɓaà mɛ̀ru mɛ rɔ̀ŋɗɔ̀ŋ, mɛ ɓìɓan ɓìcèm ɓi ɓi ri ɓì kànɛn ɓi ghɛɛ̀sɛɛ kì kìlɛɛ. 
Nyìighnyìg rì ɓɛ̀yiɓ ɓɛ mem, rì ɓɛ̀gɛɓyɛ̀y ɓɛ ɓi mɛ̀ru mɛ̀n, ɓisuulɛ nyìighnyìg ì ɓiì ɓaà lɛɛ̀gwey ɓi kìlɔ̀ŋ, fɔɔnnɛ bim inɛ Bɛ̀ll à rì kìlɔ̀ŋ ki rì yɔ̀ ì ri rèsɛ̀n. 
Ɓɛ ri ɓɔ ɓiì cuusii ri gàfàg, ɓìlɔ̀ŋ ɓidɛŋ ɓi ɓangì ɓɔ ɓi rìkpàn, ɓumɓɛ ɓɛ yin Ɓɛ̀yudɛ̀n ɓɛ sasàɓ Yorisalɛm rì mɛ̀kòò, à kpaŋ yɛ̀ɛ cààmɛ̀n ki ɓum ɓɛ̀n ki ri ɓiì lèegh.
Ɓìfèèghrɛnà ɓi ɓiì rèsɛɛ lɛ, rì ɓi kìsaa ki ŋwos, rì ɓi ŋwii, rì ɓi tyɔɛy; fɛ ɓi zi, coo-ris wu ri ɓiì kìi ɓilɔ̀ŋ di ɓi woogh, rìwɔ̀ɔ̀wɔ̀ɔ̀ ɗi riɓày à kìkòn, rì gom ì ɓìkus. 
Ìris wu ɓiì wolì ɓum ɓɛdɛŋ ɓi rìɓoŋɓɔ̀ŋ ɗi kiɓan ki ki ri ɓiì kìlɛɛ fɛ ɓi ziinɛ, ɓisuulɛ mɛ̀tèɗ mɛ ɓi ɗyoo mɛ ɓiì nyɛ̀ŋɗɛɛ. 
Fɔɔnnɛ ɓɛ ri min ɓiì ghɛɛ̀ Man à mum di à rìì ɓi kìkwìɗ, lɛ rì coo-tèɗ, rì coo rigwey. 
Yɛ̀ɛ ɓìɓan ɓiǹ ɓi ɓiì tumɛɛ righɛɛ̀ghɛ̀nɛ̀n, rɛliina mɛ̀rɛy, ɓì pɛ̀sì mɛ̀to aɗyòò lɛ gòri yìn i tiì jàŋbog. 
Fɔɔnnɛ Yeesus à tekà ɓɔ dàɗkì à kpaa lɛ: Fiɓiina lɛ rì fìgyee, rì ɓìte ɓimbog ɓìcèm. 
I ɓì ghɛɛ di tyɛn ti tumɛɛ rìtɔɓ, ɓì yi lɔŋ lɛ kìlòm ki ti jàŋbog. 
Fɔlɔɔ nnɛ, yɛ̀ɛ mìni girig ɓì rì ɓiì ghɛɛ̀ di ɓìɓan ɓiǹ ɓyɛɛ̀ kìikilɛ̀n, yiina lɛ kìlɔ̀ŋ ki Bɛ̀ll ki ti jàŋbog. 
Ǹkalii mìni ɓi saaɗ lɛ, bɔ̀ɓ i ɓum ìnɛ yàa lèg ɓi bimiɗ di ɓìɓan ɓi ɓìcèm ɓi ka kilɛn ɓi. 
Ɗyoo rì zi ɓi ri ɓiì lèegh, kìɓan kifog ɓìɓan ɓyɛm̀ ɓyaa lèg ɓi.
Ɓì konàg rì mìniì ɓɔmiɗ, lɛ ɓìsɛ̀nɛ̀ rì ɓìzɛ̀ŋ ɓi mɛrɔ̀g rì rìcɛɛ̀cɛ̀ɛ̀rɛ̀n ɗi nɗem ɓyɛ̀ kɛɛ̀ fa mɛrem min ìɓwɛɗ; di ŋwos anɛ̀n à ri sìɗ mini ǹsìrɛn. 
Ɓisuulɛ ŋwos anɛ̀n à ɓiì sììdii ɓum ɓɛ̀cèm ɓɛ ɓi ziinɛ yɛ̀ɛ dam ì ti ì sììdàg ɓìzɛn. 
Fɔɔnnɛ kɔ̀riina cem, ɓì ki ɓɔ̀ɔɓɔŋzàg ɓyààmɛ̀n ɓìcèm, lɛ ɓi ɓa rì ìtèɗ wulɛ ɓi ceè ɓìɓan ɓi ɓi ri ɓiì kìlɛɛ, ɓì ki kpaŋ ɓi mis mɛ Man à mum mɛ̀rɛy.
Yeesus à kìkìghà lɛ rì ŋwos à rèèrèsàg ɓum ɓìɓan ɓi naà-Bɛ̀ll, rì ìru, à kɛ̀n kì lalì ɓi dòn ì ɓɛ̀òlìvyee. 
Nni ɓum ɓɛ̀cèm ɓɛ ɓi kìlɔ̀ŋ ɓɛ ǹti ɓɛ kɛngì nyi a nyòò rì sariwa, lɛ ɓɛɛ wowog ɓìɓan ɓi a kakàlìghà.
Tìcàɓ ti ɓɛ ǹkìlàg bìrɛs, ɓɛ̀ kɛɛ̀ foŋ nwìɗ miì, tyɛɛ̀ ti ɓɛɛ̀ regi lɛ Paskà, ti kɛɛ̀kɛ̀ɛ̀ghày. 
Ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna ɓɛ kaakààghà bee inɛ ɓɛɛ wey Yeesus, kìɓan kifog ɓɛ rirìsìghà ɓum ɓɛ kilɔ̀ŋ.
Satàn a ɗiŋìghà ɓi nɗem wu Zyudas ànɛ ɓɛ ndegì lɛ Iskariyot, à ɓaghà kìbog ki ɓi ɓɛ̀yilàg ǹtɛ̀ɗ rì ɓɛɓɛɛ̀. 
Fɔɔnnɛ Zyudas à kɛ̀ngà kì wooghrɛɛ jɛ̀ɛ̀ rì ɓɛ̀pìrɛɛtìrɛ̀ ɓɛgwey, rì mɛ̀fòm mɛ ɓɛsujàà ɓɛ ɓɛ m̀bègì naà-Bɛ̀ll, ɓi-ghèy wu a fa ɓɔ Yeesus. 
Ɓɛ̀roɓɛ̀n ɓɛ wokà kìrɔɔ, ɓɛ kag̀ lɛ ɓɛ ri nyi ɓiì faà mɔ̀ɔ̀ni. 
Zyudas à gherɛ̀n, à tumɛ̀n rìkaa ɗi kirɔŋiɗ ki lɛ a fa ɓɔ Yeesus yɛ̀ɛ kìlɔ̀ŋ kɛ̀ kɛɛ̀ yi.
Yɛ̀ɛ ŋwos a rikì ɗi bìrɛs ì kɛ̀ɛ̀ nwìɗ, ànɛ ɓɛ ghɛɛ̀sɛ̀ngà kì wolì jɔ̀ɔ̀ ì Paskà à kpagà, 
Yeesus à romgà lɛ rì Pyɛɛri rì Zyaŋ à kpaa ɓɔ lɛ: Kɛ̀ɛna ɓìsi kì pègsɛɛ ɓiɗilàg ɓi Paskà. 
Ɓɛ̀roɓɛ̀n ɓɛ tɔg nyi lɛ: Fe nnɛ u kɔ̀nkɔn lɛ ti pegsɛn ɓyɔ? 
Yeesus à ɓàg ɓɔ lɛ: Ɓì yii! Yɛ̀ɛ ɓì ɓiì ɗiŋii ɓi bàn, ɓì rì ɓiì tuusɛɛ ri ŋwaàdɛŋ ɗi à tɛ̀tɛɛgh bèè i mɛ̀nig, nɔ̀ɔ̀tiina nyi a mɛɛ mɛ à rì miì ɓiì ɗiŋii, 
ɓi kpaà ŋwaàmɛɛ lɛ, ǹɗèsàg lɛ: Ɓi kìden ki naa kibe nnɛ nyii ghɛɛ̀sɛɛ kì ɗiì Paskà rì ɓɛ̀yilàg ɓii? 
Fɔɔnnɛ à rì mìni ɓiì rèsii coo kiden ki naa ɓi mɛɛ aɗyòò kì pègsɛn. Wɔɔ nnɛ ɓì rì ɓiì lamì ɓìɗilàg ɓi Paskà. 
Nni ɓɛ̀-Pyɛɛri ɓɛ kɛngà, ɓɛ tanɛ̀n ɓìɓan ɓìcèm lɔŋ yɛ̀ɛ Yeesus à kpaaghà ɓɔ, ɓɛ ki lam ɓiɗilàg ɓi Paskà.
Yɛ̀ɛ cààmɛ̀n ki riɗi ki kpagà, nni Yeesus à kɔ̀rìghà ɓi zi nɗaŋ ri ɓɛ̀yilàg ɓii lɛ ɓɛɛ ɗi. 
Fɔɔnnɛ à kpaaghà ɓɔ lɛ: Ki mɓiisɛɛ mɛ̀ kì kɔ̀ni lɛ, ǹɗi Paskà ànɛ ǹɗaŋ ɗi mìni di ǹka wog ɓi rikɛŋ. 
Lɛ̀, ǹkalii mìni lɛ, màa ɗi ti ɓi Paskà àdɛŋ à kpaŋ yɛ̀ɛ azi anɛ miì à kìlɛɛ gɛ ɓi kìlɔ̀ŋ ki Bɛ̀ll. 
Nni à tekà ɓeŋ à mɛ̀rɔ̀g à fa Bɛ̀ll ɓìtògsɛ̀n, à kpaa lɛ: Terina ɓeŋ ànɛ ɓi ceesɛn nyi di ɓi sàsàg; 
lɛ, ǹkalii mìni lɛ à tumɛ̀n gɛɛ̀nɛ, màa nɔti ɓi mɛrɔ̀g mɛ viìnyɛ̀ à kpaŋ yɛ̀ɛ kìlɔ̀ŋ ki Bɛ̀ll ki ri ɓiì yùu.
Fɔɔnnɛ à tekà bìrɛs, à fa Bɛ̀ll ɓìtògsɛ̀n, à ɓɛg yɔ̀, à fa ɓɛ̀yilàg à kpaa lɛ: Nyoo yɛ̀m yɛ̀ɛ ri lɛ; yɛ̀ɛ ri ǹfayɛn ɓisu wìn, kìlaaghna kìɓan ki, ɓì yitàg mɛ̀. 
Fɔlɔɔ nnɛ à tekà girig ɓeŋ, ajɛ̀m ì rìɗi, à fa ɓɔ a kpaa lɛ: Ɓeŋ ànɛ, à rì nyɔɔnyɔn à rìràrɛ̀n ɗi lɛ, rì Bɛ̀ll rì ɓum, ɓi bwaɓ yɛm̀ yi yi ɗyoŋi ɓisu wìn.
Nni ɓì ghɛɛ! Ŋwaànɛ àa tɔ̀kɛɛ mɛ̀, a ɗiɗi fɛ ǹɗaŋ ri mɛ̀. 
Man à mum à rì ɓiì wiì lɔŋ yɛ̀ɛ Bɛ̀ll à fèkà lɛ à ghɛ̀ɛ̀sɛɛ kì wiì, kìɓan kifog nyìighnyìg rì roànɛ à rì nyi ɓiì kàɓi. 
Fɔɔnnɛ ɓɛ tumɛ̀ngà rìtɔɔ̀ghtɔ̀ɔ̀ghrɛ̀n wɔɔ ɓɔ rì ɓɔ lɛ, ghɛn anɛ ɓi nɗaŋ waa yɛɛ ri ɓiì kìi rikuu ɗi kiɓan yɛ̀ɛ ɗiǹ?
Nni ɓɛ̀yilàg ɓɛ ɓigtìghà ɓyoo nyoey lɛ ɓɛɛ yi ghɛn anɛ ɓi nɗaŋ waa nnɛ ɓɛ ghɛɛ̀sɛɛ kì ghɛɛ̀ yɛ̀ɛ ǹlàmì ɓɛ̀ro ɓɛm̀bog. 
Fɔɔnnɛ Yeesus à kpaaghà ɓɔ lɛ: Mɛ̀fòm mɛ ɓi ɓìlɔ̀ŋ mɛ ti mɛ lamɓàg ɓyɔ mɛ ciɓtàg; ɓumɓɛ ɓɛɛ̀ tuturi ɓilɔ̀ŋ ɓɛɛ̀ɓɛ ɓìlɔ̀ŋ ɓiǹ ɓi ti ɓi kpaaghì lɛ ɓɛ ri ɓɛ̀roɓɛ ɓɛɛ̀ kìki ɓɔ kìrɔɔ. 
Ki ghɛɛ̀sɛɛ ɓi ki ɓaà fɔlɔɔ ɓi nyìinyìm wìn, wɔ̀lɛ roànɛ à rì ɓiì ɓaà ǹɗɛlì-asù ɓi nyìinyìm wìn à ghɛ̀ɛ̀sɛɛ kì terɛɛ nyimìɗ yɛ̀ɛ ŋwɔɓti, ŋwaànɛ a làlàmì, à ɓa yɛ̀ɛ ǹkpàn a ɓɛ̀ro ɓɛm̀bog. 
Rì ŋwaànɛ à kɔ̀kɔrii ɓi teɓèrè ɓi rìɗi ɗi ɓiɗilàg rì ŋwaànɛ a kààkaa nyi ɓìɗilàg, roàbe yɛɛ cee roàmbog? Mɛ̀ɛ ǹti nya lɛ roànɛ a ɗiɗi yɛɛ cee! Nni mɛ̀ ǹɗì min ɓi nyìinyìm wìn fɛlɛ yɛ̀ɛ ǹkìì-kìsay!
Mìni yɛɛ ri ɓɛ̀roɓɛ ɓɛ ǹsììrɛɛ lɛ ɓɛɛ nɔɔ̀ti mɛ̀ ɓi mɛ̀fèèghrɛn mɛ mɛ̀ɛ ǹtuutùlɛ̀n rì mɔ. 
Fɛlɛ yɛ̀ɛ Tààta à faghà mɛ̀ rìlàmì ɗi kilɔ̀ŋ kii, fɔɔnnɛ mɛ̀ ǹfaa girig mìni ɗyɔ, 
fɔlɔɔ nnɛ ɓì ɓiì kìi lɛ ɓì ɗi, ɓì ki nɔ ɓi kìkpanà kɛm̀ ɓi kìlɔ̀ŋ kɛm̀, ɓì ki kɔ̀ri ɓi mɛ̀kɔ̀ɔ̀ mɛ rilàmì, lɛ ɓi yɔm̀ mɛ̀pwìɗ ǹtɛ̀ɗ rì mɛɓɛɛ̀ mɛ a Isirayɛl.
Simɔn! Simɔn! Satàn àa ntɔɔgh ìtèɗ wulɛ a fɛɓti mìni yɛ̀ɛ gèŋ, 
wɔ̀lɛ mɛ̀ɛ m̀ɓɔ̀ŋzaagh Bɛ̀ll ɓisu wɔɔ lɛ rìgherɛ̀n ɗyɔɔ ɗyɛ̀ kɛɛ̀ fɔɛy, nni yɛ̀ɛ ù ri ɓa di ù mɛ sugtii tì a lɔ̀ŋkɛm̀, kìya lɛ ɓɛ̀goni ɓɛɛ siirɛn girig. 
Pyɛɛri à kpaa nyi lɛ: Kan ǹɗì m̀pègsɛn lɛ, ǹkɛǹ naà-zày, ǹsoò lɛ ǹwu ǹɗaŋ ri wɔ̀. 
Yeesus à ɓàg lɛ, Pyɛɛri, ǹkalii wɔ̀ lɛ, ǹlem à zag àa rɔŋ ɓi gɛɛ̀nɛ di ù ka ron ɓi lɛ, ù yii ɓi mɛ gɛ̀n yiraa.
Nni Yeesus à kpaatìghà ɓɔ lɛ: Yɛ̀ɛ ǹɗomgà mìni, ǹkpaa lɛ kɛ̀ ɓi teɗ nsoò mɔ̀ɔ̀ni, nsoò ɓàm, nsoò gòò, com kidɛŋ ki kaarɛ̀ngà nya mìni? Ɓɛ ɓaàg nyi lɛ: Èe èe. 
Fɔɔnnɛ à kpaaghà min ɓɔ lɛ: Ɓi cààmɛ̀n ki nnɛ ŋwaànɛ à rì rì mɔ̀ɔ̀ni à ghɛ̀ɛ̀sɛɛ mɔ kì terì, nsoò ŋwaànɛ à rì rì ɓàm à teɗ, ŋwaànɛ à rì kɛ̀ɛ̀ gàfàg, à kàɓ kìlàà kii lɛ, a laàghrɛn yɔ̀. 
Lɛ ǹkalii mìni lɛ, jɛ̀ɛ̀ ìnɛ ì rì ǹkànɛn lɛ: Ɓɛ fogà nyi ɓi bàlì ì ɓɛ̀zyaàzyaa, ì ghɛ̀ɛ̀sɛɛ kì ghɛnɛɛ ɓi mɛ̀, ɓisuulɛ, com kìcèm ki ɓɛ kangà ɓisu wɛ̀m, ki ri ɓiì kìlɛɛ. 
Nni ɓɛ̀yilàg ɓɛ kpaaghà nyi lɛ: Gàfàg yɛɛ̀yi lɛ, yiɓɛɛ̀, nyii ɓaàg ɓɔ lɛ, lèg ànɛn à ghɛ̀ɛ̀sɛɛ.
Yɛ̀ɛ Yeesus à kpagày ɓi dan, nni à ɓɔkà ɓi dòn ì ɓɛ̀òlìvyee lɔŋ yɛ̀ɛ àa nti à kìlàg, ɓɛ̀yilàg ɓii ɓɛ nɔɔ̀tì nyi.
Yɛ̀ɛ à kpagà wɔɔ, nni à kpaaghà ɓɛ̀yilàg lɛ: Ɓɔ̀ŋziina Bɛ̀ll lɛ, kɛ̀ ɓi tanɛn ri mɛ̀fèèghrɛn. 
Nni à ràɓsɛ̀ngà ɓɔ lèg àdɛŋ, yɛ̀ɛ jàŋ inɛ gɔ̀g ì rì lɛ ì kpì di ɓɛ lɔɔ̀ yɔ̀, à ɓag mɛ̀ɗu ɓi zi, à ɓɔ̀ŋzàg Bɛ̀ll, 
à kpaa lɛ: Tààta i ki kɔni wɔ̀, kìya lɛ ɓeŋ ànɛ a raɓsɛn mɛ̀, nni àa rìkɔ̀n ɗyɛm̀ ɗyɛɛ ghɛɛ̀sɛɛ kì kìlɛɛ, lɔŋ ɗinkɔ̀ɔ̀. 
Fɔɔnnɛ ŋwaà-fìtom à rèsɛ̀ngày nyi ɓi ɗyoo lɛ a fa nyi ìtèɗ. 
Yɛ̀ɛ ìris wu ɓangà Yeesus, fɔɔnnɛ à sììrɛ̀ngà lɔŋ ɓi bɔ̀ŋzɛ̀n, kìɗìg kii ki ɓa lɔŋ yɛ̀ɛ ɓɛ̀jɛɛ ɓɛ bwaɓ ɓɛɛ yɔɔyɔɔ ɓi zi. 
Yɛ̀ɛ à lègsìghà bɔ̀ŋzɛ̀n, à pɛ̀sɛ̀n aɗyòò, à sugtìì jàŋ inɛ ɓɛ̀yilàg ɓɛ ɓaghà, à tanɛ̀n ɓɔ di ɓɛ mɛ cuu tilo, lɛ ɓɛ ɓaghà rì ǹɗemi-kɛŋɛn. 
À kpaa ɓɔ lɛ. Ɓi lalay lɛ la? Pɛ̀sɛɛna aɗyòò, ɓi ɓɔŋzi Bɛ̀ll di kɛ̀ ɓi kpì ɓi mɛ̀fèèghrɛn.
Yeesus à kaka à kpaakpàà fɔlɔɔ, nni coo kituu ki ɓum ki yughày, kìbog ki ɓi ɓɛ̀yilàg ɓii ntɛ̀ɗ rì ɓɛɓɛɛ̀ ɗii lɛ Zyudas kɛɛ syogày bee. À tyòŋdɛ̀ngà Yeesus a nyoo lɛ a lɔɛɗ nyi. 
Nni Yeesus à kpaaghà nyi lɛ: I ù ti lɛ u kaɓ Man à mum, ù ka lɔɛ̀ɗ nyi, wa? 
Yɛ̀ɛ ɓumɓɛ Yeesus à ɓaghà rì ɓɔ ɓɛ ghɛngà kìɓan kiǹ, nni ɓɛ tɔkà nyi lɛ: Kan ti teɗ gàfàg yis lɛ ti ki rìbaŋì? 
Fɔɔnnɛ kìbog ki ɓi ɓɔ ki ɓokà ǹkìì-kìsay a pìrɛɛtìrɛ̀ àgwey, ki syaŋ nyi ìreè wu weèlem. 
Wɔ̀lɛ Yeesus à kpaa lɛ: Càrina, lèg ànɛn à ghɛ̀ɛ̀sɛɛ; fɔɔnnɛ à kòmgà ìreè wu ŋwaànɛ̀n à wɔ̀ɔ̀zì nyi.
Nni Yeesus à kpaaghà ɓɛ̀pìrɛɛtìrɛ̀ ɓɛgwey rì ǹkɔ̀mɛ̀n ɓɛ̀sujàà ɓɛ ɓi naà-Bɛ̀ll rì ɓɛ̀sɛ̀ɛ̀mɛn ɓɛ ɓɛ yughày lɛ ɓɛɛ ɓan nyi lɛ: Ɓì ghɛɛ mɛ̀ lɛ ǹɗì zyaàzyaa nni ɓì yùu yì lɛ rì gàfàg rì ɓìgeŋ lɛ ɓi ɓaǹ mɛ̀? 
Rì mɛ̀ rì mìni tìi nɗì lɔŋ ɓi naà-Bɛ̀ll ɓɛ̀ŋwos ɓɛ̀cèm, kɛ̀ ɓi ki ɓaǹ mɛ. Wɔ̀lɛ cààmɛ̀n kin kɛɛ ti lɛ, ki lɛ ìtèɗ wu birìm wɛɛ resɛ̀n.
Yɛ̀ɛ ɓɛ ɓangà Yeesus, ɓɛ teɗ nyi ɓɛ kɛǹ ɗì nyi a mɛɛ mɛ nkɔ̀mɛ̀n-ɓɛ̀pìrɛɛtìrɛ̀ ɓɛgwey, Pyɛɛri à nɔ̀ɔ̀nɔ̀ɔ̀tìghày ɓɔ ajɛ̀m fìràɓ.
Ɓɛ ghɛŋzɛ̀ngà ɗuu ɓi nyìinyìm à ǹlɛmɓòg, nni Pyɛɛri à kɛ̀ngà kì sɔ̀lɛɛ ɓi nyìinyìm à ɓumɓɛ ɓɛ kɔmzɛ̀ngà ɗuu. 
Fɔɔnnɛ giɓ adɛŋ ànɛ à ɓaghà ǹkìì-kìsay a ghɛngà nyi ǹkɔ̀kɔriyɛn a ɗuu, à konàg nyi kì fiɓii, à kpaa lɛ: Ŋwaànɛ àa nɗì girig ǹɗaŋ ɗi Yeesus. 
Wɔ̀lɛ Pyɛɛri à rongà kìɓan kiǹ, à kpaa lɛ: Giɓ anɛ! Ǹ-yii ɓi ŋwaànɛ u kpaakpaa anɛ̀n. 
Yɛ̀ɛ maa cààmɛ̀n, à ghaghìghà ŋwaàdɛŋ à ghɛɛ̀dì Pyɛɛri, à kpaa lɛ: Ù rì girig kìbog ki ɓi ɓumɓɛ. Pyɛɛri à ɓàg lɛ: Ǹ-yin ŋwaànɛ ɓi nɗaŋ waa. 
Ki finɛ̀ngà tì fɛlɛ yɛ̀ɛ bimiɗ à hawò, nni ŋwaàdɛŋ à sììrɛ̀ngà tì lɔŋ ɓi jɛ̀ɛ̀ ìnɛn, lɛ: Ki ri saaɗ lɛ ŋwaànɛ àa nɗì girig ǹɗaŋ ɗi Yeesus, ɓisuulɛ à rì ŋwaànɛ a Galile. 
Nni Pyɛɛri à ɓàkà ŋwaànɛ̀n lɛ: Mɛ̀ ǹ-yii ɓi com ki u kɔ̀nkɔn kiǹ lɛ u kpaà. Yɛ̀ɛ nyii ɓaghà di a ka tòtog a ŋwɔm, ǹlem à zag à ghàs kì rɔŋì. 
Kan Yeesus à lɔ̀ɔ̀ghrɛ̀ngày à pɛɓsɛ̀n Pyɛɛri Fɔɔnnɛ Pyɛɛri à yitìghà jɛ̀ɛ̀ ìnɛ Kan Yeesus à kpaaghà nyi lɛ: Ǹlem à zag a rì ɓiì rɔŋì gɛɛ̀nɛ di ù mɛ roòzɛn mɛ gɛ̀n yiraa. 
Fɔɔnnɛ Pyɛɛri à kpagà ɓi dan, à rèn à sìgtàg. 
Ɓumɓɛ ɓɛ ɓeŋɓèŋgà Yeesus ɓɛ feèfèngàkà nyi di ɓɛɛ̀ ɓooɓokì nyi. 
Ɓɛ lɔkà nyi kìlàà ɓi mis ɓɛ tɔg nyi lɛ: Rèmi ŋwaànɛ à ɓoogh wɔ̀. 
Ɓɛ sɛmgàkà tì nyi tìsɛm tidɛŋ lɛɛ̀gwey.
Yɛ̀ɛ duri i tangà, rìghàdà ɗi ɓɛ̀sɛ̀ɛ̀mɛn ɓɛ Ɓɛ̀yudɛ̀n, rì ɓɛ̀pìrɛɛtìrɛ̀ ɓɛgwey, rì ɓɛ̀rèsàg-ɓìdɔ̀gsɛna, ɗi taŋzɛ̀ngà ɓɛ tɔg lɛ ɓɛɛ kɛǹ ɗì Yeesus a Sànèdìrɛŋ wàà. 
Ɓɛ tɔg nyi lɛ: Kali ɓìsi ǹkòo ù rì Mèsii! Yeesus à ɓàg ɓɔ lɛ: Nsoò màa kpaa mìni, ɓyàa gherɛn ɓi. 
I ǹki tɔɔgh mìni ǹtɔɔ̀tɔɔgh, ɓyàa ɓàg ɓi. 
À tumɛ̀n ɓi gɛɛ̀nɛ, Man à mum à rì ɓiì kɔ̀rii ɓi weèlem à Bɛ̀ll à ìtèɗ wucèm. 
Nni ɓɔɔ̀cèm ɓɛ tɔkà lɛ: Yɛɛ lɔɔ lɛ ù rì Man à Bɛ̀ll wa? Yeesus à ɓàg ɓɔ lɛ: Ɓì kpaa miì, ǹɗì Man à Bɛ̀ll. 
Fɔɔnnɛ ɓɛ kpaaghà min lɛ: Tì rì ɓiì kaatii ti ɓɛ̀wusìnɛ̀ɗ ɓɛdɛŋ lɛ cɛ! Ɓìsiì ɓɔmiɗ, tì woogh ɓìtòkì ɓii.
Nni ɓɛ ruɓkà ɓɛ̀sɛ̀ɛ̀ ɓɛ̀cèm lɛ bùɓ, ɓɛ kɛǹ rì Yeesus yɛ̀ɛ Pilat. 
Wɔɔ nnɛ ɓɛ sɔmɛ̀ngà nyi, ɓɛ kpaa lɛ: Tìi ǹsììdii ŋwaaànɛ di a tootoòsì ɓumɓɛ ɓi kìlɔ̀ŋ kis lɛ, ɓɛ̀ kɛɛ̀ wog com ki ɓɛ̀làmì ɓɛɛ̀ kpaakpàà, à règ lɛ ɓɛ̀ kɛɛ̀ peeti làmpoŋ̀ à Kaaza, à ki reŋɗɛn nyimiɗ lɛ Kiris, yɛ̀ɛ lɔɔ lɛ rìfòm. 
Fɔɔnnɛ Pilat à tɔkà nyi ǹtɔɔ̀tɔɔgh lɛ: Ù rì nya rìfòm ɗi udɛ̀n? Yeesus à ɓàg lɛ: Wàa kpaà.
Nni Pilat à kpaaghà ɓɛ̀pìrɛɛtìrɛ̀ ɓɛgwey lɛ: Ǹghɛɛ ɓi kiɓan ki ɓeɓtɛn ki ŋwaànɛ à kìi. 
Wɔ̀lɛ ɓɔɔ siìrɛ̀ngà lɔŋ ɓi rìkpaakpàà lɛ, àa ntoosii ɓumɓɛ ɓi kìlɔ̀ŋ lɛ ɓɛɛ ɓa rì ǹtoòtèɗ, ɓi rìrèsàg ɗi a fafa ɓɔ; à tumɛ̀ngà com kìn a Galile, à renì ziì Zyude bimiɗ, à yù fɛ kì kpaŋì.
Yɛ̀ɛ Pilat à wokà fɔlɔɔ, nni à tɔkà lɛ a yi ǹkòo Yeesus à rì ŋwaànɛ a Galile. 
Nni yɛ̀ɛ à wokà lɛ Yeesus à rì ŋwaànɛ ɓi kìden ki zi ki Eroodɛ à làmii, fɔɔnnɛ à pɛ̀ɛ̀zìghà nyi kìromì yɛ̀ɛ Eroodɛ; lɛ Eroodɛ, à ɓaghà girig a Yorisalɛm ɓi mɛ̀ru mɛ̀n.
Yɛ̀ɛ Eroodɛ à ghɛngà Yeesus, à wog kìrɔɔ lɛɛ̀gwey ɓisuulɛ, ki ɓaghà di kaa finɛn lɛɛ̀gwey yɛ̀ɛ à wowòkà Yeesus ɓi rìkem, à ki kɔ̀nkɔn lɛ di àa ghɛɛ nyi. À fèfèkà lɛ à ɓiì ghɛɛ̀ di Yeesus à kìi dàm ìdɛŋ. 
Fɔɔnnɛ à tɔkàkà nyi mɛ̀tɔɔ̀ghtɔɔgh à finɛ̀n, wɔ̀lɛ Yeesus kɛ̀ɛ ɓàg nyi. 
Ɓɛ̀pìrɛɛtìrɛ̀ ɓɛgwey rì ɓɛ̀rèsàg-ɓìdɔ̀gsɛna ɓɛ ɓaghà wɔɔ, ɓɛ kpaakpàà ɓìɓeɓtàg ɓi ɓiɓan di ɓɛɛ̀ ràraɗ ɗi nyi. 
Fɔɔnnɛ Eroodɛ rì ɓɛ̀sujàà ɓii ɓɛ sɛɛtìghà Yeesus, ɓɛ ki sɛmgi nyi, ɓɛ waasì nyi kìlàà ki lònlomɛn, ɓɛ pɛɛ̀zì nyi kì romì yɛ̀ɛ Pilat. 
Ŋwos àǹcèm ànɛn innɛ Eroodɛ rì Pilat ɓɛ ɗiŋìghà rìghan, kɔlɛ ɓɛ ɓaghà ɓi bènà abɛ̀y.
Nni Pilat à regàkà lɛ rì ɓɛ̀pìrɛɛtìrɛ̀ ɓɛgwey rì mɛ̀fòm, rì ɓum ɓɛ kilɔ̀ŋ. 
À kpaa ɓɔ lɛ: Ɓyàa yùu mɛ̀ rì ŋwaànɛ rì ǹkpaà lɛ a tootoòsì ɓum ɓɛ kilɔ̀ŋ lɛ ɓɛ̀ kɛɛ̀ wog rilàmì. Nni màa tɔkii nyi mɛ̀tɔɔ̀ghtɔɔgh ɓi mis min, kɛ̀ɛ ǹghɛn nsoò kìɓan kifog ki à kìi ɓi mɛ̀to mɛ ɓiɓan mɛ ɓyàa sɔmɛɛ nyi miì. 
Nsoò Eroodɛ àa ghɛɛ ɓi com ki ŋwaànɛ à kìi, fɔɔnnɛ àa pɛ̀ɛ̀zii yì nyi kì romìì. Nni ŋwaànɛ à kìi ɓi kiɓan ki ki ri lɛ ɓɛ wey nyi miì. 
Fɔɔnnɛ ǹɗì ɓiì reɓsii lɛ ɓɛɛ ɓog nyi kìtòn, di ncaɗ nyi.
Ɓi tìcàɓ ti Paskà tìcèm, à ghɛ̀ɛ̀sɛ̀ngà ɓɔ kì càri kìmbùŋ kìfog.
Nni ɓɛ̀sɛ̀ɛ̀ ɓɛ̀cèm ɓɛ kpaaghà jɛ̀ɛ̀ aɗyòò lɛ, wola ŋwaànɛ, u caɗ ɓìsi Ɓaraɓas. 
Ɓɛ fogà Ɓaraɓas àncèm ɓi naà-zày ɓi kìɓan ki wɛ̀y wu wu ɗuurɛ̀ngà lɛ, rì ɓum ɓɛ kilɔ̀ŋ rì gɔmìnà ɓi bàn ìnɛ̀n, rì tì lɛ à wolà mum. 
Nni Pilat à ɓììtìghà ɓɔ kì kpaà lɛ a kɔ̀nkɔn lɛ, a caɗ Yeesus. 
Kìɓan kifog ɓɔɔ kakàlì lɔŋ jɛ̀ɛ̀ aɗyòò lɛ: Kpana nyi ɓi kɔrɔs. 
Fɔɔnnɛ à tɔgtìghà ɓɔ ɓi gɛ̀n i kìraa lɛ: Kìɓeɓtàg ki kiɓan aɗi kɛɛ̀ki ŋwaànɛ à kìi? Lɛ mɛ̀ ǹghɛɛ ɓi kiɓan ki à kìi ki ki ri lɛ ɓɛ wey nyi miì, ǹɗì ɓiì tɔɔ̀gh lɛ ɓɛɛ ɓog nyi ɓi kìtòn, fɔɔnnɛ ǹcàɗ min nyi. 
Wɔ̀lɛ ɓɔɔ tɔtɔ̀kà lɔŋ jɛ̀ɛ̀ aɗyòò kɛ̀ɛ̀ rìfɔɛy lɛ ɓɛɛ kpan Yeesus ɓi kɔrɔs. Fɔɔnnɛ kìyoòyòò kaa kiǹ kɛɛ ki wonìghà. 
Nni Pilat à rengà lɛ à rì ɓiì kìi com ki ɓɛ tɔkà nyi lɛ a ki. 
Fɔɔnnɛ à càɗkà ŋwaànɛ à ɓaghà ɓi naà-zày ɓisuu kiɓan ki wɛ̀y, rì ki lɛ à wolà mum, lɛ nyi nnɛ ɓɛ tɔkà lɛ ɓɛɛ caɗ; wɔ̀lɛ à fa ɓɔ Yeesus lɛ ɓɛɛ ki rì nyi yɛ̀ɛ ɓɛ kɔnì.
Yɛ̀ɛ ɓɛ kɛnkɛ̀ngà rì Yeesus, nni ɓɛ ɓangà ŋwaàdɛŋ ànɛ a Sirɛn ɗii lɛ Simɔn di a susug yi a dɛm, ɓɛ tɛgsì nyi kɔrɔs lɛ a nɔɔ̀nɔ̀ɔ̀tì Yeesus rì nyi ajɛ̀m. 
Kìtuu ki ɓum ɓɛ kilɔ̀ŋ rì ɓɛ̀yiɓ ɓɛ nɔɔ̀nɔ̀ɔ̀tìghà Yeesus ajɛ̀m; ɓɛ̀yiɓ ɓɛǹ ɓɛ kukwìɗ ɓyàg di ɓɛɛ̀ lenlem nyi. 
Fɔɔnnɛ Yeesus à lɔ̀ɔ̀ghrɛ̀ngà a ɓɛ̀yiɓ ɓɛǹ, à kpaa lɛ: Mìni ɓɛ̀gɔ̀n ɓɛ Yorisalɛm, kɛ̀ ɓi rènɗen mɛ, rènina mìniì ɓɔmiɗ, rì ɓɔn ɓin. 
Ɓisuulɛ, mɛ̀ru mɛdɛŋ mɛ ɓiì ɓaà, mɛɛ̀mɛ ɓum ɓɛ ɓiì kpaakpaa lɛ: Mààgh rì ɓɛ̀nɔ̀nɔg, mààgh rì ɓɛ̀yiɓ ɓɛ ɓɛ ka yalà ɓi, rì ɓɛ ɓɛ ka nyɔŋzìghà ɓi man. 
Ɓi cààmɛ̀n kiǹ innɛ ɓum ɓɛ tumɛɛ gɛ rìkpaakpàà ɗi dòn lɛ, dòn yi kpìina ɓìsi ɓi nyòò! Ɓɛ ki kpaakpaa ɓikèekèy lɛ sigtɛɛna ɓìsi. 
Ɓisuulɛ, i ɓɛ mɛ kì kite ki cem fɛlɛ, ki kiloŋ ki ɓa min la ɓaà?
Ɓɛ kɛnkɛ̀ngà girig rì ɓɛ̀zyaàzyaa ɓɛdɛŋ ɓɛɓɛɛ̀, lɛ ɓɛɛ wey ɓɔ ǹɗaŋ ri Yeesus.
Yɛ̀ɛ ɓɛ kpagà ɓi jàŋ inɛ ɓɛɛ̀ regi lɛ kìtɛtɛg ki nto, ɓɛ kpan lɛ rì Yeesus rì ɓɛ̀zyaàzyaa ɓɛ kiɓɛ̀ɛ̀ wɔɔ; ɓɛ ki lɛ roànɛ nyi ɓi weèlem, roàmbog ɓi kìmɛŋ. 
Yeesus à kpaa lɛ: Tààta cenɛn ɓɔ, lɛ ɓɛ yii ɓi com ki ɓɛɛ̀ kìkì. Fɔɔnnɛ ɓɛ pikà ǹtɔ̀ŋ ɓi rìkàɓɓɛ̀n ɗi ɓilàà ɓi Yeesus. 
Ɓum ɓɛ kilɔ̀ŋ ɓɛ ɓaghà wɔɔ, ɓɛ seesèè. Mɛ̀fòm mɛ Ɓɛ̀yudɛ̀n mɔɔ wɔwɔ̀là Yeesus, di mɛɛ̀ kpaakpaa lɛ: Àa nghɛɛ̀ghɛ̀ɓsì ɓum ɓɛdɛŋ, nni a ghɛɓsi min nyimiɗ i à rì Kiris ànɛ Bɛ̀ll à ɓɔ̀ngà. 
Ɓɛ̀sujàà ɓɛ tyɛɛ̀tɛ̀ngày lɛ ɓɛɛ fengi nyi, ɓɛ ki fa nyi ɓìkpaakpam ɓi mɛrɔ̀g, 
di ɓɛɛ̀ kpaakpaa lɛ: I ù yii lɛ ù rì rìfòm ɗi Ɓɛ̀yudɛ̀n, ghɛɓsi wɛ̀ɛmìɗ. 
Ki ɓaghà kì kànɛn Yeesus a nto lɛ: Roànɛ à rì rìfòm ɗi Ɓɛ̀yudɛ̀n.
Fɔɔnnɛ kìbog ki ɓi ɓɛ̀zyaàzyaa ɓɛ ɓɛ ɓaghà ɓɛ̀ kpanɛn ɓi kɔrɔs ki sɛɛ̀sɛ̀mgàkà nyi di kɛɛ̀ kpaakpaa lɛ: Mɛ̀ɛ nti wɔ̀ yɛ̀ɛ ri Kiris? Nni ghɛɓsi min wɛ̀ɛmìɗ, u ki ghɛɓsi girig ɓìsi. 
Fɔɔnnɛ geni àmbog à kpɔmdɛ̀ngà nyi, à kpaa nyi lɛ: Wɔ̀ɔ̀ risii ɓi Bɛ̀ll, wàànɛ ɓɛ faa rìkuu ɗi pɔnɔsì rìfog ɗì nyi? 
Ɓi ɓɛg, wìs ǹtɔɓ wis wu wooghrɛɛ lɛ saaɗ, ɓisuulɛ, tì teri mɛ̀lèɓ mɛ mɛ ghɛɛ̀sɛɛ rì mɛ̀kìkìì mis, wɔ̀lɛ ŋwaànɛ, àa nkìi ɓi kiɓan ki ɓeɓtɛn. 
Fɔɔnnɛ à kpaaghà Yeesus lɛ: Yeesus ù yitì mɛ̀ yɛ̀ɛ ù biì yùu yi ɓi kìlàmì kɔɔ. 
Nni Yeesus à ɓàkà ŋwaànɛ̀n lɛ: Ǹkalii wɔ̀ ɓi saaɗ lɛ, lɔŋ ɓi gɛɛ̀nɛ, rì mɛ̀ rì wɔ̀ tì ɓiì kpaŋì a pàràɗis.
Ki ɓaghà di ki ti nunùg toroɓ, nni ɓirìm ì kpìghà ɓi zi bimiɗ à kpaŋ mɛ̀kɛ̀ɛ̀ mɛraa à ŋwos nkɛ̀nɛn. 
Fɔɔnnɛ ŋwos a ɗimìghà, coo kilàà ki ki ɓaghà ɓi naà-Bɛ̀ll ki lanì ɓi nyìinyìm. 
Nni Yeesus à nyàmgà jɛ̀ɛ̀ aɗyòò lɛ: Tààta m̀pɛ̀ɛ̀zii ǹghay wɛ̀m ɓi ɓyàg ɓyɔɔ. Lɔŋ yɛ̀ɛ à kpaaghà fɔlɔɔ, à ghaàgh kì maasii. 
Yɛ̀ɛ ǹkɔ̀mɛ̀n-ɓɛ̀sujàà à ghɛngà com ki ki kilɛ̀ngà kiǹ, nni à faghà Bɛ̀ll rìkem, à kpaa lɛ: Ŋwaànɛ àa nɗì lɔŋ saaɗ à mum a tààkaà.
Gɛ mum ànɛ à taŋzɛ̀ngà lɛ a ghɛǹ kìɓan kiǹ, à ɓaghà lɛ, à mɛ ghɛn com kìcèm ki ki kilɛ̀ngà, ɓum ɓɛ sukì di ɓɛɛ̀ kùkwiɗ ɓyàg. 
Mɛ̀ghan mɛ Yeesus mɛ̀cèm, rì ɓɛ̀yiɓ ɓɛ ɓɛ kɛɛ̀kɛ̀ɛ̀ghà rì nyi, à tumɛ̀n a Galile, ɓɛ rɛlìghày fìràɓ ɓɛ seesèè com ki ki kiìkìlɛ̀ngà.
Ŋwaàdɛŋ ànɛ ɓi ntaŋzɛn wu rilàmì, wu Ɓɛ̀yudɛ̀n ɗii lɛ Yoosɛɓ, à ɓaghà rì syeesyee à ǹɗem, à ki ɓa ŋwaà saaɗ. 
Nyii tekà ɓi gàɓ ɓi rìren ɗi ɓɛ̀geni ɓɛ rengà lɛ ɓɛɛ wey Yeesus, nsoò ɓi mɛ̀tɔɓ mɛ ɓɛ kikìghà nyi. Yoosɛɓ ànɛ̀n à ɓaghà ŋwaànɛ ɓi bàn ì Ɓɛ̀yudɛ̀n ìnɛ lɛ Arimate, à ki ɓoŋɓòŋgà kìlɔ̀ŋ ki Bɛ̀ll. 
Fɔɔnnɛ à kɛ̀ngà kì lɔnì kìloŋ ki Yeesus rì Pilat. 
À kɔ̀sìì kɔ ɓi kɔrɔs, à lɔkì kɔ rì aloyà, à nɔ̀ŋzì kɔ ɓi zɔ̀ŋ ìnɛ ì ɓaghà ǹsoɓɛn ɓi rìɓan, ì ki ɓa zɔ̀ŋ ìnɛ ì ɓaghà ɗi ɓɛ ka ɓom̀ ɓi mum miì abɛ̀y. 
Ki ɓaghà ŋwosi jumɓa, di Saɓàt à ti lɛ a tumɛ̀n.
Ɓɛ̀yiɓ ɓɔm̀ ɓɛ ɓɛ pɛsɛ̀ngày nɗaŋ ri Yeesus a Galile, ɓɛ kɛngà kì foŋì Yoosɛɓ, ɓɛ ghɛn zɔ̀ŋ, ɓɛ ki ghɛn yɛ̀ɛ ɓɛ nɔŋzìghà kìloŋ ki Yeesus miì ɓi ɗùm. 
Fɔɔnnɛ ɓɛ sukà lɛ ɓɛɛ kɛǹ kì ɓùŋɛɛ lɛ rì mɔ̀ɔ rì tìrààre. Nni ɓɛ fɔɔsɛ̀ngà ŋwosi Saɓàt lɔŋ yɛ̀ɛ ɓìdɔ̀gsɛna ɓyɛɛ̀ kpaakpàà.
Ŋwosi sɔnɗì sariwa, ɓɛ̀yiɓ ɓɛ kɛngà a zɔ̀ŋ rì mɔ̀ɔ mɛ ɓɛ pegsɛ̀ngà. 
Fɔɔnnɛ ɓɛ tanɛ̀ngà lɛ, gɔ̀g ìnɛ ì ɓaghà ɓi ŋwɔm wu zɔ̀ŋ ì ti m̀ɓiŋziyɛn fìràɓ. 
Nni ɓɛ ɗiŋìghà, wɔ̀lɛ ɓɛ̀ kɛɛ̀ ghɛn kiloŋ ki Kan Yeesus. 
Yɛ̀ɛ ɗyomzɛ̀n ɗi ɓaghà di ɗyaa ɗim ɓɔ, nni ɓum ɓɛdɛŋ ɓɛɓɛɛ̀ ɓɛ resɛ̀ngà ɓɔ, rì ɓìlàà ɓi lònlomɛn. 
Ìris wu ɓan ɓɔ, ɓɛ ruusàg mɛ̀su ɓi zi, wɔ̀lɛ ɓumɓɛ̀n ɓɛ tɔg ɓɔ lɛ: Ɓisuucɛ nnɛ ɓi kaakaa roànɛ à ti cem ɓi nyìinyìm à ɓìloŋ? 
À yin fɛ, àa ghèmɓɛɛ; yitiina yɛ̀ɛ à kpaaghà mìni di à kaka a Galile. 
À kpaakpààghà lɛ, ki ghɛɛ̀sɛɛ lɛ ɓɛɛ fa Man à mum rì ɓɛ̀kìì-kìbe, ɓɛ kpan nyi ɓi kɔrɔs, à ki ghèmɓɛn ɓi ŋwos a kìraa. 
Nni ɓɛ yitìghà min ɓitòkì ɓi Yeesus.
Fɔɔnnɛ ɓɛ pɛsɛ̀ngà min a zɔ̀ŋ ɓɛ kɛǹ kì kalii ɓiɓan ɓiǹ ɓìcèm rì ɓɛ̀yilàg ǹtɛ̀ɗ rì bog, ɓɛ kpaa girig ɓum ɓɛm̀bog ɓɛ̀sɛ̀ɛ̀ ɓɛ̀cèm. 
Ɓɛ ɓaghà lɛ rì Marii Madelɛn, rì Zyaanɛ rì Marii a jɛɛ Zyag; ɓɛ̀yiɓ ɓɛm̀bog ɓɛ ɓɛ ɓaghà rì ɓɔ, ɓɛ ɓiìtìghà lɔŋ kikpaà ɓɛ̀kɛ̀nì-fìtom com kìfog. 
Wɔ̀lɛ ɓɛ̀kɛ̀nì-fìtom ɓɛ ghɛngà lɛ ɓìɓan ɓiǹ ɓi ri ɓìdìmìdimi ɓi ɓiɓan, fɔɔnnɛ ɓɛ gherɛ̀ngà ɓi com ki ɓɛ̀yiɓ ɓɛǹ ɓɛ kpaaghà ɓɔ. 
Kìɓan kifog Pyɛɛri à pɛ̀sɛ̀ngà, à kɛ̀n a zɔ̀ŋ rì mɛ̀ree, yɛ̀ɛ à tɛkà zɔ̀ŋ ɓi ɗùm, à ghɛn lɔŋ zyònà yi ɓilàà yɔrìyɔ ɓi zi. Fɔɔnnɛ à sugtìghày a mɛɛ di a kuukuùghràg kìɓan ki ki kilɛ̀ngà kiǹ.
Nni ŋwos àǹcèm ànɛn, ɓɛ̀yilàg ɓɛɗɛŋ ɓɛɓɛɛ̀ ɓɛ kɛnkɛ̀ngà ɓi maa kìlɔ̀ŋ àdɛŋ ɗii lɛ Emayus; maa kìlɔ̀ŋ ànɛ à ɓaghà ɓɛ̀kilòmɛɛ̀tìrɛ̀ ǹtɛ̀ɗ rì bog ɓi rìpɛ̀sɛ̀n a Yorisalɛm. 
Ɓɛ kuùkùrɛ̀ngà ɓi ɓìɓan ɓi ɓi kilɛ̀ngà ɓiǹ. 
Yɛ̀ɛ ɓɛ kɛɛ̀ghkɛ̀ɛ̀ghrɛ̀ngà fɔlɔɔ di ɓɛɛ̀ nyoonyolɛ̀n, nni Yeesus à tyòŋdɛ̀ngà ɓɔ a nyoo, à kɛ̀ɛ̀zɛ̀n rì ɓɔ. 
Kìɓan kifog, mis maa mɛ ɓaghà yɛ̀ɛ mɛ ri rì daa lɛ ɓɛ̀ kɛɛ̀ yiti nyi. 
Nni à tɔkà ɓɔ lɛ: Kìɓan aɗi kɛɛ̀ki ɓi nyoonyolɛ̀n lɛ miì bee bimiɗ? Fɔɔnnɛ ɓɛ̀yilàg ɓɛǹ ɓɛ rɛlìghà, mɛ̀su maa ri bim, 
kìbog ki ɓi ɓɔ ɗii lɛ Kileyopas ki ɓaàg nyi lɛ: Wɔ̀ yɛɛ ri nya kìbog ki mum ki a Yorisalɛm, ki ki yii ɓi kiɓan ki ki nkìlɛɛ wɔɔ ɓi mɛ̀ru mɛ? 
Yeesus à tɔg ɓɔ lɛ: Kìɓan aɗi kɛɛ nkìlɛɛ wɔ̀ɔ̀? Fɔɔnnɛ ɓɛ ɓakà nyi lɛ: Kìɓan ki ki nkìi Yeesus ànɛ a Naazarɛt, ànɛ mɛ̀kìkìì mii rì ɓìtòkì ɓii, ɓi nɗèresii lɛ, à rì kìtèetèɗ ki ǹkpaŋzì-ɓìɓan ɓi mis mɛ Bɛ̀ll rì ɓi mis mɛ kilɔ̀ŋ kìcèm. 
Ɓɛ̀pìrɛɛtìrɛ̀ ɓis ɓɛgwey rì ɓɛ̀làmì ɓis ɓɛ nkàɓi nyi rì gɔmìnà lɛ a reǹ lɛ ɓɛɛ wey nyi, ɓɛ ki kpan nyi ɓi kɔrɔs. 
Ɓìsii nti rì dyàɓɛn lɛ, nnyɛɛ ɓiì ghɛɓsii Isirayɛl; nni rì gɛ ɓìɓan anɛ̀n bimiɗ, ɓɛ̀ŋwos ɓɛɛ ti lɛ ɓɛraa yɛ̀ɛ kìɓan kiǹ ki nkìlɛɛ. 
Nni wɔ̀lɛ ɓɛ̀yiɓ ɓɛdɛŋ ɓɛ ɓi nɗaŋ wis ɓɛɛ ɓùùsii ɓìsi lɛ kɔɔ̀kɔɔ̀; lɛ ɓaa poni a zɔ̀ŋ sariwa lɛ ɓuɓ, 
ɓɛ̀ kɛɛ̀ ghɛn kiloŋ kii ɓi zɔ̀ŋ nni ɓaa yùu ɓìsi kì kpaà lɛ ɓum ɓɛ titom ɓaa rèsɛɛ yì ɓɔ, ɓɛ ki kpaa ɓɔ lɛ, Yeesus à rì cem. 
Ɓum ɓɛdɛŋ ɓɛ tyàa rì rì ɓɔ ɓaa kɛ̀ɛ a zɔ̀ŋ, ɓɛ tanɛ̀n lɛ ki ri yɛ̀ɛ ɓɛ̀yiɓ ɓaa kalii, kìɓan kifog kɛ̀ ɓɛɛ̀ ghɛn Yeesus nyimiɗ. 
Fɔɔnnɛ Yeesus à kpaaghà min ɓɔ lɛ: Mìni ɓum ɓɛ kɛ̀ɛ̀ ɗyomzɛ̀n, ɓɛ mɛ̀rem mɛ ti mɛ̀ kɛɛ̀ fyaŋzi ki gherɛɛ ɓiɓan ɓi ɓɛ̀kpaŋzì-ɓìɓan ɓɛ kpaaghà, 
ɓì yii ɓi lɛ Kiris à ghɛ̀ɛ̀sɛ̀ngà kì woògh mɛ̀tɔɓ fɔlɔɔ ɓi ɗi lɛ a ɗiŋi ɓi rìkem ɗii? 
Nni à konàkà ɓɔ kì rèsii ɓiɓan ɓìcèm ɓi ɓi ɓaghà ɓì kànɛn ɓisu wìì, à tumɛ̀n ɓi ɓɛ̀kaàtà ɓɛ Moyis à kpaŋ ɓi ɓɛ ɓɛkpaŋzì-ɓìɓan ɓɛ̀cèm.
Yɛ̀ɛ ɓɛ kpagà jàŋbog rì kìlɔ̀ŋ ki ɓɛ̀yilàg ɓɛǹ ɓɛ ɓaghà wɔɔ ɓiì kɛ̀nkɛni, Yeesus à kì lɔŋ yɛ̀ɛ a kɔ̀nkɔn lɛ a kɛɛ̀di beèbɛ̀y. 
Wɔ̀lɛ ɓɛ̀yilàg ɓɛ siìrɛ̀n nyi rìtɔtɔ̀g lɛ: Ti rɔɓ fɛ, ŋwos aa màg ɓilɛ̀y, ìru wu ki yùu kì finì, fɔɔnnɛ à ɗiŋìghà ɓi naa lɛ a kɔri rì ɓɔ. 
Nni yɛ̀ɛ à kɔ̀rìghà ɓi ɓìɗilàg ǹɗaŋ ri ɓɔ, fɔɔnnɛ à tekà bìrɛs, à fa Bɛ̀ll ɓìtògsɛ̀n, à ɓɛg yɔ̀ à fa ɓɔ. 
Fɔlɔɔ nnɛ mis maa mɛ ŋwarɛ̀ngà min, ɓɛ yitì nyi, kìɓan kifog à silìghà ɓɔ ɓi mis. 
Nni ɓɛ̀yilàg ɓɛǹ ɓɛ kpaaghà wɔɔ ɓɔ rì ɓɔ lɛ: Cààmɛ̀n ki àa tòtoogh rì ɓìsi ɓi bee, à tɛɛ̀tɛ̀ɛ̀zì ɓìsi ɓìɓan ɓi ɓi ri ɓì kànɛn, mɛ̀rem mis maa nyɛ̀ŋɗɛɛ ɓi mùm. 
Nni ɓɛ ghaskà kì pɛ̀sɛɛ, ɓɛ sugtì a Yorisalɛm, ɓɛ tanɛ̀n ɓɛ̀yilàg ɓɛ ki ǹtɛ̀ɗ rì bog ɓɛ̀taŋzɛ̀n nɗaŋ ri ɓɛ̀reŋkàŋ ɓaa, 
di ɓɛɛ̀ kpaakpaa lɛ, ki ri lɔŋ saaɗ lɛ Kan àa ghèmɓɛɛ, Simɔn àa ghɛɛ nyì. 
Fɔɔnnɛ ɓɔɔ kpaaghà ɓɔ kìɓan ki kaa kìi ɓɔ ɓi bee inɛ a Emayus, rì yɛ̀ɛ ɓaa rèmii Yeesus di à mɛ ɓɛg bìrɛs.
Yɛ̀ɛ ɓɛ kpaaghà fɔlɔɔ, nni Yeesus nyimiɗ a ghàskà kì rɛlii ɓi nyìinyìm wàà à kpaa ɓɔ lɛ: Fyòoog a ɓa rì mìni. 
Nni ɓɛ̀yilàg ɓɛ risìghà ɓɛ tumɛ̀n rìnììghnìŋdɛ̀n lɛ ɓɛ fefèkà lɛ ɓɛ ghɛɛ ǹghay. 
Kìɓan kifog Yeesus à tɔkà ɓɔ lɛ: Ɓisuucɛ nnɛ ɓì rì ɓɛ̀ɓùùsɛn, ɓì ki ɓa ti ri nywey ɓi nɗem? 
Ghɛɛna lɛ rì ɓyàg ɓyɛm̀, rì mɛ̀kòò mɛm̀, mɛ̀ɛmiɗ yɛɛ ri lɛ, kòmina min mɛ, fɔɔnnɛ ɓi ghɛǹ lɛ, ǹghay waà ɓa ɓi ri nyoo, nsoò ɓìwoɓ fɛlɛ yɛ̀ɛ mɛ̀ ǹɗì rì ɓyɔ lɔŋ yɛ̀ɛ ɓi seesèè. 
Nni yɛ̀ɛ Yeesus à kpaaghà fɔlɔɔ, nni à rèsìghà ɓɔ lɛ rì ɓyàg ɓii rì mɛ̀kòò mii. 
Yɛ̀ɛ ɓɛ ɓaghà di ɓɛ ka gherɛn ɓi, kìɓan kifog ɓɛ wowòg kìnyàà, ɓɛ ki kuurag lɛɛ̀gwey, Yeesus à tɔkà ɓɔ lɛ: Ɓì yin fɛ rì com ki ɗiyɛn? 
Nni ɓɛ faghà nyi kìden ki kizɛn ki tɔ̀nɛn. 
Yeesus à teɗ kìzɛn kìn à ɗi kɔ ɓi mis maa.
Nni à kpaaghà ɓɔ lɛ: Ɓì ghɛɛ kìɓan ki ǹkpaaghà mìni di ǹkaka rì mìni lɛ: Ki ghɛɛ̀sɛɛ lɛ ɓìɓan ɓìcèm ɓi ɓi ri ɓì kànɛn ɓisu wɛ̀m ɓi ɓɛ̀kaàtà ɓɛ Moyis rì ɓɛ ɓɛkpaŋzì-ɓìɓan, rì ɓi ɓɛ̀sam ɓyɛɛ kilɛn? 
Fɔɔnnɛ Yeesus à nɛmgà min ɗyomzɛ̀n ɗyaa, lɛ ɓɛɛ wog ɓìɓan ɓi ɓi ri ɓì kànɛn ɓi kaàtà à Bɛ̀ll. 
À ki kpaa ɓɔ lɛ: Ki ri kì kànɛn lɛ: Kiris à ghɛ̀ɛ̀sɛɛ kì woògh rìkɛŋ, à ghèmɓɛ̀n a ɓìloŋ ɓi ŋwos a kìraa. 
Fɔlɔɔ nnɛ à tumɛ̀n a Yorisalɛm, à kpaŋ ɓi ɓìlɔ̀ŋ ɓìcèm ɓɛ ri ɓiì kpaakpaa kiɓan ki lɛ ɓum ɓɛɛ lɔɔ̀ghrɛn mɛ̀rem di Bɛ̀ll a cenɛn ɓìɓe ɓyaa ɓi ɗii ɗìì. 
Ɓì rì ɓɛ̀wusìnɛ̀ɗ ɓɛ ɓi kìɓan kiǹ. 
Fɔɔnnɛ ǹɗì ɓiì romìì com ki Tààta wɛ̀m à kàkà, kìɓan kifog ɓì ka ghɛ̀ɛ̀sɛɛ kì rɔ̀ɓi ɓi bàn ìnɛ à kpaŋ yɛ̀ɛ ɓì rì ɓìi terì ìtèɗ wu wu riì aɗyòò.
Yeesus à kɛ̀ngà rì ɓɛ̀yilàg jàŋbog rì Bɛtanii, à nàm ɓyàg, à màŋ ɓɔ. 
Nni cààmɛ̀n ki à màŋmàŋgà ɓɔ kìn, kɛɛ̀ki à ghasɛ̀ngà rì ɓɔ, à ɓɔg aɗyòò. 
Ɓɛ̀yilàg ɓɛ ɓaghà ɓɛ mɛ kemzi nyi, fɔɔnnɛ ɓɛ sugtìghà a Yorisalɛm di ɓɛɛ̀ wowog kinyàà lɛɛ̀gwey. 
Ɓɛ ɓaghà lɔŋ ɓi naà-Bɛ̀ll ɓyààmɛ̀n ɓìcèm, ɓɛ fafà Bɛ̀ll rìkem.
A rìtumɛ̀n, Jɛ̀ɛ̀ ì ɓaghà, nni Jɛ̀ɛ̀ ì ɓaghà ɓɛɛ̀ Bɛ̀ll, Jɛ̀ɛ̀ ì ki ɓaghà Bɛ̀ll. 
I ɓaghà ɓɛɛ̀ Bɛ̀ll a rìtumɛ̀n. 
Jɛ̀ɛ̀ ìnɛn yɛ̀ɛ kighà ɓyom ɓìcèm, nni ɓi ɓyom ɓi ɓi kilɛ̀ngà, kidɛŋ ki kilɛ̀ngà ɓi kɛ̀ɛ̀ yɔ̀. 
Cɛɓ ki ɓaghà ɓi Jɛ̀ɛ̀ ìnɛn, cɛɓ kìn ki ki fafa ɓum kìtɛɛtɛn. 
Kìtɛɛtɛn ki lomlòm ɓi birìm, birìm yɛ̀ kɛɛ̀ ki teɗ kɔ. 
Bɛ̀ll à romgày ŋwaàdɛŋ ɗii lɛ Zyaŋ. 
Nnyɛɛ yughày fɛlɛ yɛ̀ɛ wusìnɛ̀ɗ à kìtɛɛtɛn lɛ di ɓum ɓɛɛ gherɛn lɛ rìkpaa ɗii. 
Nyii ɓaghà ɓi kitɛɛtɛn, kìɓan kifog à yùghày lɛ a kpaà ɓum kìɓan ki kitɛɛtɛn. 
Jɛ̀ɛ̀ ìnɛn ì ɓaghà kɔɔ̀kɔɔ̀ à kìtɛɛtɛn, ki ki yughà ɓi ziinɛ lɛ kɛɛ kpeŋzi ɓum ɓɛ̀cèm. 
Jɛ̀ɛ̀ ì ɓaghà ɓi ziinɛ, yɛ̀ɛ ki kìghà ziinɛ, wɔ̀lɛ ziinɛ ì yitìghà ɓi yɔ̀. 
Ì yughà a ɓum ɓii, ɓum ɓii ɓɛ̀ kɛɛ̀ ki ghàɓ yɔ̀; 
wɔ̀lɛ ì faghà ɓum ɓɛ̀cèm ɓɛ ɓɛ ghaɓkà kɔ, ɓɛ gherɛ̀n ɗii ɗi yɔ̀, ìtèɗ wulɛ ɓɛɛ ɓa ɓɔn ɓɛ Bɛ̀ll. 
Ɓumɓɛ̀n ɓɛ ghalà ɓi ɓɔn ɓɛ Bɛ̀ll rì nyoo ì mɛ̀mùù fɛlɛ yɛ̀ɛ ɓɔn ɓɛ ɓum ɓɛɛ̀ yalàg, lɔŋ Bɛ̀ll yɛɛ faghà ɓɔ cɛɓ ki nyɔn.
Fɔɔnnɛ jɛ̀ɛ̀ ì ghalà mum ànɛ à ghɛɓkà ɓi nyìinyìm wìs, ǹɗonɛn, rì geesɛ̀n, rì saaɗ, tì ki ghɛngà rìkem ɗii, rìkem ɗìn ɗi ki ɓa ɗi mbobog à Man ànɛ à pɛ̀sɛ̀ngày yɛ̀ɛ Seŋì. 
Zyaŋ à rɛlìghà wusìnɛ̀ɗ ànɛ ɓi kìɓan kii, à làmɓɛ̀n lɛ: Nnyɛɛ ri ŋwaànɛ ǹkpaaghà mìni lɛ: Roànɛ à rìì mɛ̀ ajɛ̀m, à lokày rì mɛ̀, ɓisuulɛ nyii ɓaghà di mɛ̀ ǹka yin. 
Ɓìsiìcèm tì mɛ teɗ ɓɛmààgh ɓɛ ɓi rìɓa ɗii ɗi à rì ǹɗonɛn, à saàsàgtàg ɓìsi geesɛ̀n. 
Ɓisuulɛ, ɓìdɔ̀gsɛna ɓi falɛ̀ngà rì Moyis, geesɛ̀n rì saaɗ ɓi yuiy rì Yeesus Kiris. 
Mum à ka ghɛngà ɓi Bɛ̀ll, lɔŋ m̀bobog à Man à Bɛ̀ll ànɛ à rì jàŋbog rì Seŋi yɛɛ kighà lɛ ɓɛɛ yi nyi.
Fɛlɛ nnɛ Zyaŋ à kpaaghà yɛ̀ɛ Ɓɛ̀yudɛ̀n ɓɛ a Yorisalɛm ɓɛ romgày ɓɛ̀pìrɛɛtìrɛ̀ rì ɓɛ̀levìt lɛ ɓɛɛ tɔg nyi lɛ: Wɔ̀ɔ̀ rì ghɛn? 
À gherɛ̀ngà kɛ̀ɛ pwàà, à gherɛ̀n, à kpaa lɛ: Mɛ̀ ǹ-yin Kiris.
Nni ɓɛ tɔkà nyi lɛ: Wɔ̀ɔ̀ rì min ghɛn? Wɔ̀ yɛɛ ri Eli gìn? Zyaŋ à ɓàg lɛ: Èe èe. Ù rì ǹkpaŋzì-ɓìɓan anɛ̀n?  Zyaŋ lɛ: Àg. 
Fɔɔnnɛ ɓɛ tɔkà nyi lɛ: Wɔ̀ɔ̀ ki rì min ghɛn? Tì ghɛ̀ɛ̀sɛɛ kì sugtii ki kpaà ɓumɓɛ ɓaa romiì ɓìsi rìɓàg. Wɛ̀ɛmiɗ kali ɓìsi! Wɔ̀ɔ̀ rì ghɛn? 
Nni Zyaŋ à ɓàkà lɛ: Mɛ̀ ǹɗì jɛ̀ɛ̀ ì roànɛ a làalam̀ɓɛ̀n ɓi-reɓ lɛ pègsɛɛna bee ì Kan, lɔŋ yɛ̀ɛ ǹkpaŋzì-ɓìɓan Ezayii à kpaaghà.
Ɓumɓɛ ɓɛ romgày ɓɛǹ yɛ̀ɛ Zyaŋ, ɓɛ ɓaghà Ɓɛ̀fàrìzyɛŋ. 
Nni ɓɛ tɔgtìghà nyi lɛ: I wɔ̀ ki yin Kiris, nsoò lɛ Eli, nsoò ǹkpaŋzì-ɓìɓan, ɓisuucɛ nnɛ u ɓàaɓaɓtì ɓum? Zyaŋ à ɓàg ɓɔ lɛ: 
Mɛ̀ɛ mɓàaɓaɓtì ɓum rì mɛ̀nig, kìɓan kifog ŋwaàdɛŋ à rì foo ɓi nyìinyìm wìn, ànɛ ɓì yii ɓi; nyi yɛɛ riì mɛ̀ ajɛ̀m. 
Mɛ̀ ǹwuɓsɛɛ gì ɓi nkoŋ wulɛ ǹfùmì ǹɗig wii wu gòò.
Ɓìɓan ɓiǹ ɓi kilɛ̀ngà a Bɛtanii, cɛcɛɗ ki Zyuridɛŋ, ɓi jàŋ inɛ Zyaŋ à ɓààɓàɓtìghà ɓum.
Ɓi duri tana, Zyaŋ à ghɛngà di Yeesus à tiì a lɔ̀ŋkii, à kpaa lɛ man à jɔ̀ɔ̀ à Bɛ̀ll ànɛ a pipisi kiɓe ki ɓum ɓi ziinɛ yɛɛ ri lɛ. 
Nnyɛɛ ri roànɛ mɛ̀ɛ ǹkpaa lɛ ŋwaàdɛŋ à rìì mɛ̀ ajɛ̀m, à lokày mɛ̀ beèbɛ̀y, ɓisuulɛ nyii ɓaghà di mɛ̀ ǹka yin. 
Mɛ̀ ǹ-yighà ɓi nyi, kìɓan kifog, ǹ-yùghày lɛ mɓaɓti ɓum rì mɛ̀nig, lɛ di Isirayɛl àa yii nyi. 
Zyaŋ à kpaatìghà lɛ ǹghɛngà di Ǹghay a sɛnsɛn yi aɗyoo yɛ̀ɛ kuùkuù, à yù nyi kì ɓɛ̀lii ɓi nyòò. 
Mɛ̀ ǹ-yighà ɓi nyi, wɔ̀lɛ roànɛ à romgày mɛ̀ lɛ mɓààɓàɓtì ɓum rì mɛ̀nig, à kpaaghà mɛ̀ lɛ: Ŋwaànɛ ù rì ɓiì ghɛɛ̀ di Ǹghay à sɛniì, ɓi nyoo à rɔ̀ɓ ɓi nyi, roànɛ̀n yɛɛ ɓiì ɓàɓtii ɓum rì Kìtɛntɛ̀ɛ̀n ki Nghay. 
Mɛ̀ ǹghɛngà kìɓan kiǹ, fɔɔnnɛ ǹkpaaghà miì lɛ, nnyɛɛ ri Man à Bɛ̀ll.
Ɓi duri tana, Zyaŋ à ɓaghà di à kaka wɔɔ ri ɓɛ̀yilàg ɓii ɓɛdɛŋ ɓɛɓɛɛ̀. 
Yɛ̀ɛ à ghɛngà di Yeesus a ghaghààgh, nni à kpaaghà lɛ: Man à jɔ̀ɔ̀ à Bɛ̀ll innɛ. 
Kìɓɛ̀ɛ̀ kii ki ɓɛyilàg ki wokà com ki à kpaaghà, ki ki nɔ̀ɔ̀ti Yeesus. 
Yɛ̀ɛ Yeesus à lɔ̀ɔ̀ghrɛ̀ngày, à ghɛn lɛ ɓɛɛ̀ nɔ̀ɔnɔɔ̀tìì nyi, nni à tɔkà ɓɔ lɛ: Cɛ ɓi kaakàà? Ɓɛ̀roɓɛ̀n ɓɛ kpaa nyi lɛ: Raɓì, yɛɛ lɔɔ lɛ ǹɗèsàg, fennɛ ù kɔ̀kɔrii? 
Yeesus à kpaa ɓɔ lɛ: Yùunay, di ɓi ghɛǹ. Nni ɓɛ kɛǹgà ɓɛ ghɛn jàŋ inɛ à kɔ̀kɔ̀rìghà, ɓɛ ratɛ̀n kì ghagsii ŋwos anɛ̀n ri nyi, ki ɓaghà nunùg mɛ̀kɛ̀ɛ̀ mɛnin à ŋwos nkɛ̀nɛn.
Andire à geni Simɔn Pyɛɛri à ɓaghà kìbog ki ɓi ɓum ɓɛ kiɓɛ̀ɛ̀ ɓɛ ɓɛ wokà kìɓan ki Zyaŋ à kpaaghà, ɓɛ nɔɔ̀tì Yeesus. 
Andire ànɛn à lokà kì tanɛɛ ri Simɔn à geni, à kpaa nyi lɛ: Tyàa ghɛɛ Mèsii, yɛɛ lɔɔ lɛ Kiris. 
Fɔɔnnɛ à syògà Simɔn yɛ̀ɛ Yeesus. Yeesus à fiɓì nyi à kpaa lɛ: Simɔn, man à Zyonas ɓɛ ri wɔ̀ ɓiì reŋɗaagh lɛ Sefas, yɛɛ lɔɔ lɛ Pyɛɛri .
Ɓi duri tana Yeesus à ɓekà lɛ a kɛǹ a Galile, nni à tanɛ̀ngà Filiɓ à kpaa nyi lɛ: Nɔ̀ɔ̀ti mɛ̀. 
Filiɓ à ɓaghà ŋwaànɛ a Bɛdsayida, ɓi bàn ì ɓɛ̀-Andire ɓɛɛ̀ Pyɛɛri.
Fɔɔnnɛ Filiɓ à tuusɛ̀ngà rì Natanayɛl, à kpaa nyi lɛ: Tyàa ghɛɛ ŋwaànɛ kìɓan kii ki ri kìkànɛn ɓi kaàtà à ɓìdɔ̀gsɛna ɓi Moyis rì ɓi ɓɛ̀kaàtà ɓɛ ɓɛkpaŋzì-ɓìɓan, nnyɛɛ ri Yeesus à man à Yoosɛɓ ànɛ a Naazarɛt. 
Nni Natanayɛl à kpaaghà Filiɓ lɛ: Cɛ ki cem kɛɛ ri lɛ ki kpaŋ yì a Naazarɛt? Fɔɔnnɛ Filiɓ à kpaaghà nyi lɛ: Yuiy u ghɛǹ. 
Yɛ̀ɛ Yeesus à ghɛngà di Natanayɛl a yùyuiy nyi a nyoo nni à kpaaghà lɛ: Natanayɛl à rì kɔɔ̀kɔɔ̀ à muu Isirayɛl ànɛ à yin ɗi mɛ̀ɗyɔg. 
Nni Natanayɛl à tɔkà Yeesus lɛ: Wɔ̀ɔ̀ yii mɛ̀ fe? Yeesus à pɛ̀ɛ̀zì nyi lɛ: Màa ghɛɛ wɔ̀ cààmɛ̀n ki wàa rì a nɗyèm wu fìgyee zi, di Filiɓ à ka reŋii ɓi wɔ. 
Fɔɔnnɛ Natanayɛl à kpaaghà min Yeesus lɛ: Raɓì, ù rì Man à Bɛ̀ll, ù rì rìfòm ɗi Isirayɛl. 
Yeesus à bàg nyi lɛ: Yɛ̀ɛ ǹkalii wɔ̀ lɛ màa ghɛɛ wɔ̀ a nɗyèm wu fìgyee zi, nnɛ ù gherɛɛ, ù rì ɓiì ki ghɛɛ̀ ɓìɓan ɓidɛŋ ɓi ɓi teghɛɛ ɓi cee fɔlɔɔ. 
Ǹkalii mìni kɔɔ̀kɔɔ̀ à rìkpaa lɛ, ɓì rì ɓiì ghɛɛ̀ di ɗyoo ɗi nɛmɓɛɛ, ɓum ɓɛ titom ɓɛ Bɛ̀ll ɓɛ ɓɔɓɔ̀g ɓɛ sɛnsɛ̀n Man à mum a nto.
Ajɛ̀m ì mɛ̀ru mɛraa, kìsɛ̀nɛ̀ ki riwɛy ki ɓaghà a Kana, ɓi zi ì Galile, jɛɛ Yeesus à ɓaghà wɔɔ. 
Ɓɛ reŋìghà girig Yeesus rì ɓɛ̀yilàg ɓii a kìsɛ̀nɛ̀ kiǹ. 
Yɛ̀ɛ mɛ̀rɔ̀g mɛ lekà, nni jɛɛ Yeesus à kpaaghà nyi lɛ: Ɓɛ yiìdi ri mɛ̀rɔ̀g. 
Yeesus à ɓàg nyi lɛ: Giɓ anɛ, cɛ kɛɛ ri lɛ rì mɛ̀ rì wɔ̀? Cààmɛ̀n kɛm̀ ki ka kpaŋ ɓi. 
Jɛɛ à kpaa ɓɛ̀kìì-ɓìsay lɛ: Kìina com kìcèm ki à rì mìni ɓiì kalii. 
Bèè yi mɛnig yi yi ɓaghà yì yèŋɛn ɗi gɔ̀g, yi ɓaghà wɔɔ taàfog; bèè yiǹ yi ɓaghà foo lɛ, yɛɛ ghɛɓsi ɓisuu ɓisyɔ̀ɔ̀ ɓi ritɛn ɓi ɓi rìgherɛ̀n ɗi Ɓɛ̀yudɛ̀n; bog ì ɓaghà lɛ ì kpaŋ ɓɛ̀kpɛm  ɓɛɓɛɛ̀ nsoò lɛ ɓɛraa. 
Yeesus à kpaa ɓɔ lɛ: Roòziina mɛ̀nig ɓi bèè yi, fɔɔnnɛ ɓɛ roòzàkà mɛ̀nig miì, lɛ pisa. 
Yeesus à kpaa ɓɔ lɛ: Ɓɔ̀rina min mɔ, ɓi kɛǹ kì faà ǹkɛ̀ɛ̀sì-ɓìɓan ɓi kisɛ̀nɛ̀. Fɔɔnnɛ ɓɛ kɛngà nyi rì mɔ. 
Yɛ̀ɛ ǹkɛ̀ɛ̀sì-kìsɛ̀nɛ̀ à ɓoɓtìghà mɛ̀nig mɛ mɛ ɓaghà mɛǹ di maa ghay mɛrɔ̀g, kɛ̀ɛ yi jàŋ inɛ mɛ̀rɔ̀g mɛǹ mɛ ɓaa yì, kɔm̀ lɛ ɓɛ̀kìì-ɓìsay ɓɛ ɓɛ ɓwɛɗkày mɛ̀nig ɓɔɔ yighà. 
Fɔɔnnɛ à reŋìghà ŋwaànɛ à wɔlɛ̀ngà à kpaa nyi lɛ: Ɓɛ̀ro ɓɛɛ̀ loki kìfaà ɓɛ̀kèn mɛrɔ̀g mɛ syeesyee, ɓɛ siitɛ̀n ɓɔ kìfaà mɛ ɓeɓtɛn di ɓaa ŋwagì; kìɓan kifog wɔ̀ wàa ɓèŋɓeŋi mɛ̀rɔ̀g mɛ syeesyee à kpaŋ ɓigomìnɛ.
Fɔlɔɔ nnɛ Yeesus à kìghà dàm yìì i ǹtonto a Kana, ɓi zi ì Galile, à rèsì rìgwey ɗii, ɓɛ̀yilàg ɓii ɓɛ ki gherɛn nyi.
Ajɛ̀m ìnɛn, nnɛ à sɛngà a Kapɛrinawum ǹɗaŋ ri jɛɛ, rì ɓɛ̀geni, rì ɓɛ̀yilàg ɓii, ɓɛ ghagsì lɔŋ ɓɔɔ mɛru wɔɔ lɛsàg.
Yɛ̀ɛ tìcàɓ ti Ɓɛ̀yudɛ̀n ti lɛ Paskà ti kɛɛkɛ̀ɛ̀ghày, nni Yeesus à ɓɔkà a Yorisalɛm. 
À tanɛ̀n di ɓɛ ri ɓi naà-Bɛ̀ll lɛ rì ɓɛ̀kàɓì sanìnya, rì ɓɛ̀kàɓì bwiy, rì ɓɛ̀kàɓì ɓɛ̀kuùkuù, rì ɓumɓɛ ceeceǹɗìyɛ̀n ɓum mɔ̀ɔ̀ni. 
Yɛ̀ɛ à kìlɛ̀ngà ǹkpas rì ɓìsɔŋ, nni à nàɓkà ɓɔ ɓɛ̀sɛ̀ɛ̀ ɓɛ̀cèm ɓi naà-Bɛ̀ll, à nàɓkì girig lɛ rì bwiy yaa, rì ɓɛ̀sanìnya ɓaa; à tyàŋzì mɔ̀ɔ̀ni mɛ ɓumɓɛ ɓɛ ceècèǹɗìghà ɓum mɔ̀ɔ̀ni, à tyɔkì ɓɛ̀teɓèrè ɓaa; 
à ki kpaa ɓɛ̀kàɓì ɓɛ̀kuùkuù lɛ: Pisiina ɓyom ɓi fɛ! Kɛ̀ ɓi ghaasi naa ì Seŋi wɛ̀m mɛɛ mɛ fyèè. 
Nni Ɓɛ̀yilàg ɓii ɓɛ yitìghà lɛ ki ri kì kànɛn lɛ: Ǹkɔ̀nɛ̀n à naa yɔ̀ɔ̀ à ɓuni mɛ̀ ǹɗem.
Ɓɛ̀yudɛ̀n ɓɛ tekà jɛ̀ɛ̀ ɓɛ tɔg nyi lɛ: Dàm ì be yɛɛ̀nɛ ù rì lɛ ù kì, lɛ u resi ɓìsi lɛ, ù rì rì ìtèɗ wulɛ u ki yɛ̀ɛ ù kìi yì lɔɔ? 
Yeesus à ɓàg ɓɔ lɛ: Wààghiina na-Bɛ̀ll ìnɛ mpɛɛ̀zi yɔ̀ ki toŋì ɓi mɛ̀ru mɛraa. 
Ɓɛ̀yudɛ̀n ɓɛ pɛɛ̀zì nyi lɛ: Naà-Bɛ̀ll ìnɛ ɓɛ togà bèg mɛ̀tin mɛɓɛɛ̀ rì bèg taàfog, yɛɛ̀nɛ wɔ̀ɔ̀ rì ɓiì pɛ̀ɛ̀zii kitoŋì ɓi mɛ̀ru mɛraa? 
Wɔ̀lɛ naà-Bɛ̀ll ìnɛ Yeesus à kalìghà, ì ɓaghà nyoo yìì. 
Yɛ̀ɛ à ghèmɓɛ̀ngày a nyɔ̀ɛ̀y, ɓɛ̀yilàg ɓii ɓɛ yitì lɛ à kpaaghà fɔlɔɔ, fɔɔnnɛ ɓɛ gherɛ̀ngà ɓìɓan ɓi ɓi ri ɓì kànɛn, ɓɛ ki gherɛn ti kìɓan ki Yeesus à kpaaghà kiǹ.
Cààmɛ̀n ki Yeesus à ɓaghà a tìcàɓ ti a Paskà Yorisalɛm, ɓum lɛɛ̀gwey ɓɛ gherɛ̀ngà nyi, yɛ̀ɛ ɓɛ ghɛngà dàm yi ɓiɓan yi à kìkìghà. 
Wɔ̀lɛ Yeesus à tyweeyàkà ɓi ɓɔ ɓisuulɛ, à yighà ɓɔ ɓɛ̀sɛ̀ɛ̀ ɓɛ̀cèm, 
rì tì lɛ, ki ghɛɓsìghà ɓi nyi com lɛ ɓɛɛ ka rèsi nyi rìɓa ɗi mum, lɛ nyimiɗ a yighà com ki mum a fèfeg ɓi ǹɗem ɓi ɗùm.
Nni ŋwaàdɛŋ ànɛ ɓi nɗaŋ wu Ɓɛ̀fàrìzyɛŋ ɗii lɛ Nikodɛm, à ɓaghà kìbog ki ɓi ɓɛ̀lem ɓɛ ɓum ɓɛ Ɓɛ̀yudɛ̀n, 
à yùghà yɛ̀ɛ Yeesus rì ìru à kpaa nyi lɛ: Raɓì, tì yii lɛ, ù rì ǹɗèsàg ànɛ Bɛ̀ll yɛɛ romiì ɓisuulɛ, ŋwaà yin lɛ à kì dàm yi ɓiɓan yɛ̀ɛ yi wɔ̀ɔ kìki yi, di Bɛ̀ll à yin a lɔ̀ŋkii. 
Nni Yeesus à ɓàkà nyi lɛ: Ǹkpaa wɔ̀ kɔɔ̀kɔɔ̀ à rìkpaa lɛ, i mum à yalɛɛ tì ɓi nyɔɔnyɔn à rìyalɛ̀n, à yin lɛ à ghɛn kìlɔ̀ŋ ki Bɛ̀ll. 
Fɔɔnnɛ Nikodɛm à tɔkà nyi lɛ: Lannɛ mum à rì lɛ à yalɛ̀ntì di à ti ǹsɛ̀ɛ̀mɛn? À rì nya lɛ à sugtì ɓi ɗùm ɗi jɛɛ à yalɛ̀ntì? 
Yeesus à ɓàg nyi lɛ: Ǹkpaa wɔ̀ kɔɔ̀kɔɔ̀ à rìkpaa lɛ, i mum à yalɛɛ ɓi ri mɛ̀nig rì Ǹghay, à yin lɛ à ɗiŋì ɓi kìlɔ̀ŋ ki Bɛ̀ll. 
Lɛ ŋwaànɛ à yalɛɛ rì mɛ̀mùù, à rì lɔŋ mum à mɛ̀mùù, roànɛ à yalɛɛ rì Ǹghay à rì ǹghay. 
Fɔɔnnɛ kɔ̀ɔ kuurag lɛ màa kpaa wɔ̀ lɛ, ki ghɛɛ̀sɛɛ lɛ ɓi ɓiìti kì yalɛɛ. 
Bɛ̀ɓ ì ti ì fɛɓsag jàŋ inɛ ì kɔni, wɔ̀ɔ̀ wowòg lɔŋ lɛ rìfiŋfìŋ kɔ̀ɔ yi fennɛ ì pɛ̀sɛɛ yì, nsoò jàŋ inɛ yɛɛ̀ kɛ̀nkɛ̀n. Fɔlɔɔ nnɛ mum ǹcèm ànɛ à mɛ yalɛn ri Ǹghay à rì. 
Nni Nikodɛm à pɛ̀ɛ̀zìghà nyi lɛ: Kìɓan kiǹ ki ri lɛ ki kilɛ̀n di ki ɓaɓaa là? 
Yeesus à kpaa nyi lɛ: Wɔ̀ lɔŋ nɗèsàg ànɛ a Isirayɛl, kɔ̀ɔ ki yi ɓiɓan ɓi? 
Ǹkpaa wɔ̀ kɔɔ̀kɔɔ̀ à rìkpaa lɛ, ɓìsiì kpaakpaa ɓiɓan ɓi tì yii, tì ki tɛɛtɛɛ̀zì ɓum ɓìɓan ɓi tì ghɛngà, kìɓan kifog kɛ̀ ɓi kɔ̀n lɛ di ɓyàa teri rìrèsì ɗis. 
I ɓì ti kɛ̀ ɓi gherɛn di ǹkpaa mìni ɓìɓan ɓi ɓi ziinɛ, lannɛ ɓì rì min ɓiì gherɛɛ di ǹkpaa mìni ɓìɓan ɓi aɗyòò? 
Ŋwaàdɛŋ à ka ɓɔkà ɓi aɗyòò i ki cee ɓi lɛ Man à mum ànɛ à sɛngày aɗyòò.
Fɛlɛ yɛ̀ɛ Moyis à pɛ̀sìghà nyoo ɓi kìgeŋ aɗyoo ɓi-reɓ, fɔlɔɔ nnɛ ki ghɛɛ̀sɛɛ girig lɛ, ɓɛɛ pɛsi Man à mum aɗyoo, 
lɛ di mum ǹcèm ànɛ à gherɛɛ nyi, à ɓa rì cɛɓ ki fiɗyàɓ fikɔ̀ɔ̀. 
Lɛ Bɛ̀ll à keesìghà ziinɛ à pyàŋdàg fɔlɔɔ nnɛ à faghà m̀bobog wìì a Man lɛ ŋwaànɛ à gherɛɛ nyi kɛ̀ɛ wu, a ɓa lɔŋ ri cɛɓ ki fiɗyàɓ fikɔ̀ɔ̀. 
Lɛ Bɛ̀ll à romgày ɓi Man wiì ɓi ziinɛ lɛ a fa yɔ̀ bɛ̀lɛn, à romgày lɔŋ nyi lɛ a ghɛɓsi yɔ̀. 
Ŋwaànɛ à gherɛɛ nyi à yiìdi ri bɛ̀lɛn wɔ̀lɛ roànɛ à gherɛɛ ɓi nyi yɛɛ ti rì bɛ̀lɛn ɓisuulɛ, à gherɛ̀ngà ɓi mbobog à Man à Bɛ̀ll. 
Bɛ̀lɛn i rì ǹto lɛ: Kìtɛɛtɛn ki yughày ɓi ziinɛ, ɓum ɓɛ ki keesi birìm à cee kìtɛɛtɛn kìn, lɛ mɛ̀kìkìì maa mɛ ɓaghà mɛ̀ɓeɓtɛn. 
Lɛ mum ǹcèm ànɛ a kìki kiɓe, à ti à ɓèèzàg kìtɛɛtɛn, kɛ̀ɛ ki yù jàŋ inɛ kìtɛɛtɛn ki ri, lɛ ìris wulɛ ɓìɓan ɓii ɓyɛ̀ kɛɛ̀ ki kpagi dan. 
Wɔ̀lɛ roànɛ à ti à kìlàg ɓìɓan ɓi saaɗ, nnyɛɛ ti à yùlàg jàŋ inɛ kìtɛɛtɛn ki ri, lɛ ɓɛɛ ghɛǹ lɛ tɛntɛ̀ɛ̀n lɛ, a kìki ɓiɓan yɛ̀ɛ kɛɛ̀ kɔ̀ngi Bɛ̀ll.
Ajɛ̀m ìnɛn, Yeesus à kɛ̀ngà rì ɓɛ̀yilàg ɓii ɓi ziì Zyude; à ghagsìghà cààmɛ̀n wɔɔ ri ɓɔ, à ki ɓàaɓaɓtì ɓum. 
Zyaŋ girig à ɓààɓàɓtìghà ɓum a Enɔŋ, jàŋbog rì Salim lɛ mɛ̀nig mɛ ɓaghà wɔɔ lɛɛ̀gwey. Nni ɓum ɓɛ kɛnkɛ̀ngà wɔɔ lɛ a ɓaɓti ɓɔ. 
Lɛ ki ɓaghà di ɓɛ ka pig ɓi Zyaŋ ɓi naà-zày.
Nni nyoey yi kpighà lɛ rì ɓɛ̀yilàg ɓɛ Zyaŋ, rì muu Ɓɛ̀yudɛ̀n ɓi kìɓan ki ritɛn, ɓi ɓìsyɔ̀ɔ̀ ɓi righerɛ̀n ɗi Ɓɛ̀yudɛ̀n. 
Fɔɔnnɛ ɓɛ̀yilàg ɓɛ kɛngà yɛ̀ɛ Zyaŋ ɓɛ kpaa nyi lɛ: Raɓì, ŋwaànɛ ɓìi nɗì rì nyi cɛcɛɗ ki Zyuridɛŋ, ànɛ wɔ̀ɔ ntɛɛzsii ɓìsi rìɓa ɗii, à ti girig ɓiì ɓàaɓaɓtì ɓum, fɔɔnnɛ ɓum ɓɛ̀cèm ɓɛɛ̀ sùusuùrɛ̀n a lɔ̀ŋkii. 
Nni Zyaŋ à ɓàkà ɓɔ lɛ: Mum à yin lɛ à ɓa rì com kidɛŋ, ki ki yin ki Bɛ̀ll à faa nyi. 
Mìniìɓɔmiɗ ɓì rì mɛ̀ ɓɛ̀wusìnɛ̀ɗ lɛ, ǹkpaaghà lɛ, àa mɛ̀ yɛɛ ri Kiris, kìɓan kifog, ɓɛ romgày mɛ̀ lɛ nsyoŋ̀ yì nyi bee. 
Ŋwaànɛ à rì rì giɓ, yɛɛ ri yii giɓ; wɔ̀lɛ rìghan ɗi yii giɓ ɗi ɗi ri wɔɔ ɗi ti ɗi nyaàràg yɛ̀ɛ mɛ̀nɔ̀ɓɔ̀, lɛ jɛ̀ɛ̀ ì yii giɓ inɛ ɗyɛɛ̀ wowòg. Rìkuu ɗi kinyàà ɗiǹ ɗyɛɛ̀ɗi mɛ̀ ǹɗì ǹɗonɛn ri ɗyɔ̀. 
Ki ghɛɛ̀sɛɛ lɛ nyii ɓɔɓɔg, mɛ̀ nsisìlì. 
Ŋwaànɛ à pɛ̀sɛɛ yì aɗyoo, à teŋmɛɛ à cee ɓum ɓɛ̀cèm; roànɛ à pɛ̀sɛɛ yì ɓi ziinɛ, à rì lɔŋ ŋwaànɛ ɓi ziinɛ, fɔɔnnɛ a ki kpaakpaa ɓiɓan ɓi ɓi ziinɛ. Ŋwaànɛ à pɛ̀sɛɛ yì a ɗyoo, 
ɓìɓan ɓi à ghɛngà rì ɓi à wokà ɓyɛɛ̀ɓi a rèrèsì; nni mum à ki teri ɓi rirèsì ɗii ɗiǹ. 
I mum à ki teri rìrèsì ɗii, di à gherɛɛ yɛɛ lɔɔ lɛ Bɛ̀ll à ti à kpaaghì saaɗ. 
Ɓisuulɛ, roànɛ Bɛ̀ll à romgày, a kakali ɓiɓan ɓi Bɛ̀ll; lɛ Bɛ̀ll à ti à roòzàg nyi rì Nghay wìì lɛ pisa. 
Seŋi à keesii Man, fɔɔnnɛ à faghà ɓìɓan ɓìcèm ɓi ɓyàg ɓii. 
Nni mum ǹcèm ànɛ à gherɛɛ Man, à rì rì cɛɓ ki fiɗyàɓ fikɔ̀ɔ̀; ŋwaànɛ à woogh ɓi nyi, àa ghɛn ɓi cɛɓ, kìɓan kifog, rìbaŋì ɗi Bɛ̀ll ɗi kaka nyi ɓi nyòò.
Yeesus à wokà lɛ ɓɛ nkalii Ɓɛ̀fàrìzyɛŋ lɛ nyiì syòŋsyoŋ ɓum à cee Zyaŋ lɛ ɓɛɛ ɓa ɓɛ̀yilàg ɓii, à ki ɓàaɓaɓtì ɓɔ; 
wɔ̀lɛ ɓi saaɗ à rìkpaa, Yeesus nyimiɗ a ɓààɓàɓtìghà ɓi ɓum, lɔŋ ɓɛ̀yilàg ɓii ɓɛɛ ɓààɓàɓtìghà ɓɔ. 
Fɔɔnnɛ à pɛ̀sɛ̀ngà a Zyude à sugtì a Galile.
Ki ghɛɛ̀sɛ̀ngà lɛ, a fyeè a Samari. 
Nni à kpagà ɓi bàn ìdɛŋ ìnɛ a Samari ɗii lɛ Sikar, jàŋbog rì dɛm inɛ Yakɔɓ à faghà man wiì ànɛ lɛ Yoosɛɓ. 
Kìɗig ki Yakɔɓ ki ɓaghà ɓi dɛm inɛ̀n; Yeesus à kɔ̀rìghà ɓi nwɔŋì wu kiɗig kiǹ, di à mɛ fɔy rikɛ̀ɛ̀; ki ghɛɛ̀sɛ̀ngà kì ɓaà nunùg toroɓ.
Fɔɔnnɛ giɓ anɛ a Samari à yùghà kì roògh mɛ̀nig, Yeesus à kpaa nyi lɛ: Faa mɛ̀ mɛ̀nig mɛ nɔyɛn. 
Lɛ ɓɛ̀yilàg ɓii ɓɛ kɛngà kì làghiì ɓìɗilàg ɓi bàn. 
Nni giɓ anɛ a Samari ànɛn à ɓàkà nyi lɛ: Lannɛ wɔ̀ muu Ɓɛ̀yudɛ̀n, ù lɔni mɛ̀ mɛ̀nig mɛ nɔyɛn, kɔm̀ lɛ mɛ̀ ǹɗì giɓ anɛ a Samari? Lɛ Ɓɛ̀yudɛ̀n ɓɛ ɓaghà ɓi lɛ ɓɛ wooghrɛ̀n ɗì ɓumɓɛ a Samari. 
Fɔɔnnɛ Yeesus à ɓàkà giɓ anɛ̀n lɛ: I wàa yii rìfa ɗi Bɛ̀ll, ù ki yi roànɛ à lɔni wɔ̀ mɛ̀nig mɛ nɔyɛn, di wɔ̀ yaa rì lɛ, ù lɔn nyi mɛ̀nig mɛ noyɛn, di àa ki faa wɔ̀ mɛ̀nig mɛ cɛɓ. 
Nni giɓ anɛ̀n à kpaaghà nyi lɛ: Kan, wɛ̀ɛnɛ̀n kɛ̀ɛ̀ com ki lɛ ù rog mɛ̀nig miì, kìɗig ki ki rì kìrimɛn, nni mɛ̀nig mɛ cɛɓ mɛ ri wɔ̀ ɓiì ɓaà yì fe? 
U fèfeg lɛ wɔ̀ yɛɛ cee seŋi wìs a ǹsɛ̀ɛ̀ anɛ lɛ Yakɔɓ, ànɛ à faghà ɓìsi kìɗig ki, nyimiɗ, rì ɓɔn ɓii, rì ɓìtuwe ɓii, ɓɛ nɔ girig kɔ̀? 
Yeesus à ɓàg nyi lɛ: Mum ǹcèm ànɛ à nɔɔ mɛ̀nig mɛ, à rì ti lɔŋ ɓiì woògh kìnɔli. 
Kìɓan kifog, ŋwaànɛ à rì ɓiì nɔɔ̀ mɛ̀nig mɛ ǹɗì nyi ɓiì faà, àa wogtii gɛ ɓi kinɔli. Lɛ mɛ̀nig mɛ ǹɗì nyi ɓiì faà mɛǹ, mɛ ri ɓiì ghalì ǹsim à cɛɓ ki fiɗyàɓ fikɔ̀ɔ̀ ɓi nɗem wii. 
Nni giɓ anɛ̀n à kpaaghà nyi lɛ: Kan, faa mɛ̀ mɛ̀nig mɛǹ, di kìnɔli kɛ̀ kɛɛ̀ kìti mɛ, kɛ̀ɛ nki yùti kiroògh mɛ̀nig fɛ. 
Yeesus à pɛ̀ɛ̀zì nyi lɛ: Kɛ̀nay kìreŋii yii wɔɔ̀, di u sugtiì fɛ. 
Nni giɓ a ɓàkà nyi lɛ: Mɛ̀ ǹ-yin ɗi yii. Yeesus à kpaa nyi lɛ ù kpaa saaɗ yɔɔ̀ kalii lɛ ù yin ɗi yii; 
ɓisuulɛ, ù ti mɛ̀wɛy mɛtaǹ, nni ŋwaànɛ ù rì rì nyi ɓigomìnɛ, à yin yii wɔɔ̀, fɔɔnnɛ jɛ̀ɛ̀ ìnɛ wàa kpaa ì rì miì. 
Nni giɓ a kpaaghà nyi lɛ: Kan! Ǹghɛɛ lɛ, ù rì ǹkpaŋzì-ɓìɓan. 
Ɓɛ̀seŋi ɓis ɓɛ mɓɔgsaagh Bɛ̀ll ɓi dòn ìnɛ, kìɓan kifog mìnii kpaaghì lɛ, a Yorisalɛm nnɛ ɓum ɓɛ ghɛɛ̀sɛɛ kì ɓɔgsaagh Bɛ̀ll. 
Fɔɔnnɛ Yeesus à kpaaghà nyi lɛ: Giɓ anɛ! Gherɛn rìkpaa ɗyɛ̀m, lɛ cààmɛ̀n ki riì, ki ɓyàa ɓɔgsi ti ɓi Tààta ɓi dòn ìnɛ, nsoò lɛ a Yorisalɛm. 
Lɛ mìniì ɓɔɔɓɔgsì com ki ɓì yii ɓi, ɓìsiì ɓɔɔɓɔgsì com ki tì yii, lɛ gòri ì ɓum ì pɛ̀sɛɛ yì a Ɓɛ̀yudɛ̀n. 
Wɔ̀lɛ cààmɛ̀n ki tiì, kiŋcèm ki mɛ ki kpaŋ, ki ɓɛ̀kɔɔ̀kɔɔ̀ ɓɛ ɓɛ̀ɓɔgsì Bɛ̀ll ɓɛ ri ɓiì ɓɔgsii Tààta rì nghay, rì saaɗ. Ɓumɓɛ ɓɛɛ̀ ɓɔɔ̀ɓɔ̀gsì nyi fɔlɔɔ ɓɛɛ̀ɓɛ Tààta a kaakàà. 
Bɛ̀ll àrì Nghay, fɔɔnnɛ ki ghɛɛ̀sɛɛ lɛ ɓumɓɛ ɓɛɛ̀ ɓɔɔɓɔgsì nyi ɓɛɛ ɓɔgsi nyi rì nghay, rì saaɗ. 
Fɔɔnnɛ giɓ anɛ̀n à kpaaghà Yeesus lɛ: Ǹ-yii lɛ Mèsii à ɓiì yùu, ànɛ à rì ɗii lɛ Kiris. Yɛ̀ɛ à ri yù, à ri kali ɓisi ɓiɓan ɓìcèm. 
Yeesus à kpaa min nyi lɛ: Mɛ̀ ànɛ ntòtog anɛ rì wɔ̀, mɛ̀ yɛɛ ri Mèsii.
Ɓi cààmɛ̀n kiǹ innɛ ɓɛ̀yilàg ɓɛ Yeesus ɓɛ sugtìghày, ɓɛ kuuràg yɛ̀ɛ ɓɛ ghɛngà nyi di a tòtog ri giɓ, kìɓan kifog, kìbog ki ɓi ɓɔ ki ghɛɛsìghà ɓi lɛ, kɛɛ tɔg nyi lɛ, la yɛɛ ri? Nsoò lɛ cɛ kɛɛ̀ki u kpaakpaa ri giɓ anɛ? 
Nni giɓ a càɗkà bèè yiì ì mɛ̀nig, à sugtì ɓi bàn, à kpaa ɓumɓɛ wɔɔ lɛ: 
Yùuna kìghɛɛ̀ ŋwaàdɛŋ ànɛ àa kpaa mɛ̀ ɓìɓan ɓìcèm ɓi m̀mɛ kì, ɓaà yi ɓi nnyɛɛ ri Kiris. 
Fɔɔnnɛ ɓum ɓɛ pɛsɛ̀ngày ɓi bàn, ɓɛ yu jàŋ inɛ Yeesus à ɓaghà.
Ɓi nyìinyìm ànɛn, ɓɛ̀yilàg ɓii ɓɛ ɓɔɔ̀ɓɔ̀ŋzìghà nyi, di ɓɛɛ̀ kpaakpaa lɛ: Raɓì, ɗiya ɓà maa com. 
Kìɓan kifog Yeesus à ɓàkà ɓɔ lɛ: Ǹɗì rì ɓìɗilàg ɓidɛŋ ɓi nɗi, ɓi mìnii yii ɓì. 
Fɔɔnnɛ ɓɛ̀yilàg ɓɛ tɔɔ̀ghtɔ̀ɔ̀ghrɛ̀ngà wɔɔ ɓɔ rì ɓɔ lɛ: Ŋwaàdɛŋ àa rì nya lɛ, à yùy nyi rì com ki ɗiyɛn giǹ? 
Yeesus à kpaa ɓɔ lɛ: Ɓìɗilàg ɓyɛm̀ ɓi ri lɛ nki rìkɔ̀n ɗi roànɛ à romgày mɛ̀, ǹki lègsi kisay ki à faghà mɛ̀. 
Mìnii ti ɓì kpaaghì lɛ ɓɛ̀ŋwii ɓaa rɔ̀ɓ ɓɛnin lɛ mɛ̀saŋ mɛɛ tumɛn. Nni mɛ̀ ǹkpaa mìni lɛ, pìighna mis ɓi ghɛǹ yɛ̀ɛ ɓyom ɓyaa tèɗ ɓi ɓɛ̀dɛm lɛ, ɓɛɛ saŋ. 
Ǹsaŋì-mɛ̀saŋ à mɛ teɗ mɛlèɓ mii, à ki taŋzɛn ɓiɗùn ɓisuu cɛɓ ki fiɗyàɓ fikɔ̀ɔ̀, lɛ di m̀ɓɛ̀lì-ɓyom rì ǹsaŋì-mɛ̀saŋ, ɓɛɛ nyaàrɛn ǹɗaŋ. 
Ɓisuulɛ dàɗkì ìnɛ lɛ, i mum bog à ɓɛ̀li, roàmbog à saŋ, ì rì saaɗ. 
Ǹɗomgà mìni lɛ ɓi kɛǹ mɛ̀saŋ ɓi dɛm inɛ ɓum ɓɛdɛŋ ɓɛɛ salà, mìnii ki ɗiŋi ɓi jàŋ inɛ ɓɔɔ mɛ say kɛ̀ɛ̀ mɛ̀tɔɓ.
Ɓumɓɛ a Samari lɛɛ̀gwey ɓɛ ɓi bàn ìnɛn, ɓɛ gherɛ̀ngà Yeesus, ɓi rìkpaa ɗi giɓ anɛ̀n à kpaaghà ɓɔ lɛ: Ŋwaànɛ àa kpaa mɛ̀ ɓìɓan ɓìcèm ɓi m̀mɛ kì. 
Nni yɛ̀ɛ ɓumɓɛ a Samari ɓɛ yughày nyi a nyoo, ɓɛ ɓɔŋzàg nyi lɛ a kɔri a lɔ̀ŋkaa. Fɔɔnnɛ Yeesus à ghagsìghà mɛ̀ru mɛɓɛɛ̀ wɔɔ. 
Ɓum ɓɛdɛŋ lɛɛ̀gwey ɓɛ gherɛ̀ngà ɓisuu ɓiɓan ɓi Yeesus nyimiɗ a kpaakpààghà. 
Fɔɔnnɛ ɓɛ kpaaghà giɓ anɛ̀n lɛ, àa rìkpaa ɗyɔɔ ɗyɔ rì ɗyɔ ɗyɛɛ kiì lɛ ti gherɛn. Tì gherɛɛ ɓigomìnɛ lɛ ɓìsiìɓɔmiɗ tì woogh ɓìtòkì ɓii, tì ki yi lɛ, à rì Ǹghɛɓsì-ziinɛ a tààkaà.
Yɛ̀ɛ mɛ̀ru mɛ kiɓɛ̀ɛ̀ mɛǹ mɛ ghaghìghà, nni Yeesus à pɛ̀sɛ̀ngà wɔɔ lɛ a kɛǹ a Galile. 
Lɛ nyimiɗ a kalìghà lɛ: Ǹkpaŋzì-ɓìɓan a maà kem ɓi ɓi kìlɔ̀ŋ kii. 
Yɛ̀ɛ à kpagà a Galile, ɓumɓɛ wɔɔ ɓɛ ghaɓ nyi lɛ syeesyee, lɛ ɓɛ ghɛngà ɓìɓan ɓìcèm ɓi à kìghà a Yorisalɛm, ɓi cààmɛ̀n à tìcàɓ ti Paskà, lɛ ɓumɓɛ̀n ɓɛ kɛǹgà girig tìcàɓ tiǹ. 
Fɔɔnnɛ à sugtìghà min a Kana, ɓi zi ì Galile, jàŋ inɛ à ghaasìghà mɛ̀nig mɛrɔ̀g. Ǹkɔ̀mɛ̀n-ɓɛ̀sujàà ɓɛ rifòm adɛŋ à ɓaghà a Kapɛrinawum, nni man wiì à baŋì à roròɓkà. 
Yɛ̀ɛ ŋwaànɛ̀n à wokà lɛ, Yeesus àa m̀pɛ̀sɛɛ yì a Zyude, à yù a Galile, fɔɔnnɛ à kɛ̀ngà nyi a nyoo, à ɓɔ̀ŋzàg nyi lɛ, ɓɔɔ sɛǹ a Kapɛrinawum, ànɛ̀n a wɔɔ̀zi man wiì à baŋì, ànɛ à ɓaghà di à ti ɓiì kɔ̀ɔkɔɔ̀sì. 
Nni Yeesus à kpaaghà nyi lɛ: Mìnii ri lɔŋ lɛ, i ɓì ghɛɛ ɓi dàm yi ɓiɓan, rì ɓɛ̀koŋnyoo ɓɛ ɓiɓan, kɛ̀ ɓi gherɛn. 
Fɔɔnnɛ ǹkɔ̀mɛ̀n-ɓɛ̀sujàà à ɓàkà nyi lɛ: Kan yuiy ɓà a mɛɛ mɛm̀ di ŋwɔɓti wɛ̀m à ka maasi ɓi. 
Yeesus à kpaa nyi lɛ: Kɛ̀na man wɔɔ̀ à rì cem. Ŋwaànɛ̀n à gherɛ̀ngà rìkpaa ɗi Yeesus à kpaaghà nyi ɗìn, fɔɔnnɛ à pɛ̀sɛ̀ngà à kɛ̀n. 
Yɛ̀ɛ à sɛnsɛ̀ngà a mɛɛ, nni ɓɛ̀kìì-ɓìsay ɓii ɓɛ yughà nyi kìɓoŋì ɓi bee, ɓɛ kpaa nyi lɛ: Man wɔɔ̀ à rì cem. 
Fɔɔnnɛ à tɔkà ɓɔ lɛ: Fin innɛ nyoo yìì yàa sààmɛɛ? Ɓɛ ɓag̀ nyi lɛ: Ìi nsààmɛɛ rìŋ̀kò ɓi cààmɛ̀n à rìkɛ̀ɛ̀ ɗìfog. 
Fɔɔnnɛ seŋi man ànɛ̀n à yitìghà lɛ, cààmɛ̀n kiǹ kɛɛ̀ki Yeesus àa nkpaa nyi lɛ: Man wɔɔ̀ à rì cem. Nni à gherɛ̀ngà Yeesus rì rìmɛɛ ɗii ɗicèm.
Dàm ìnɛn yɛ̀ɛ ɓaghà dàm ì kìɓɛ̀ɛ̀ inɛ Yeesus à kìghà a Galile, di à ɓaa yì a Zyude. 
Ajɛ̀m ìnɛn, Ɓɛ̀yudɛ̀n ɓɛ ɓaghà rì tìcàɓ, fɔɔnnɛ Yeesus à ɓɔkà a Yorisalɛm.
A Yorisalɛm, coo kiɗig kidɛŋ ki ri wɔɔ, jàŋbog rì rìɗigì ɗi ɓi bàn ɗi lɛ, ìsuunaa wu jɔ̀ɔ̀, ɓɛ regì kɔ ɓi kìtòkì ki Ɓɛ̀yudɛ̀n lɛ: Bɛtzata; kìɗig kiǹ ki ɓaghà ɓɛ̀tuùtuu mɛtaǹ. 
Ɓìtuu ɓi ɓɛroroɓ ɓi nɔɔ̀nɔ̀ŋdɛ̀ngà a ɓɛ̀tuùtuu ɓɛ̀n zi, lɛ rì ɓɛ̀ɗyaŋɗyàŋ, [rì ɓɛ̀lɛnlɛm, rì ɓìwɔ̀g, ɓɛ ɓoŋɓòŋ lɛ mɛ̀nig mɛɛ nyɛŋ̀ɗɛn. 
Lɛ ŋwaà-fìtom àa nti à sɛngìì ɓyààmɛ̀n ɓidɛŋ ɓi kìɗig kiǹ, à nyɛ̀ŋzì mɛ̀nig; fɔɔnnɛ ki mɓalàg lɛ, i mɛ̀nig mɛ mɛ nyɛ̀ŋɗɛ̀n, ŋwaànɛ à loogh miì kì kpìi, àa soo roròɓ rìkuu ɗi firoɓ aɗi, à wɔ̀n.]
Nni roròɓ àdɛŋ à ɓaghà wɔɔ di à mɛ finɛn ɓi fìroɓ, bèg rìtin ɗì ǹtɛ̀ɗ rì taàraa. 
Yɛ̀ɛ Yeesus à ghɛngà nyi ǹnɔ̀nɔŋiyɛn, à ki yi lɛ, à mɛ finɛn ɓi-kɔ̀ɔ̀ wiǹ, nni à tɔkà nyi lɛ: U kɔ̀nkɔn lɛ di wàa wɔ̀ni? 
Roròɓ ànɛ̀n à ɓàg nyi lɛ: Kan, ǹ-yin ɗi mum ànɛ lɛ, à pìg mɛ̀ ɓi kìɗig, di mɛ̀nig mɛ mɛ nyɛŋ̀ɗɛ̀n; lɛ ki ti lɛ cààmɛ̀n ki mɛ̀ɛ nka yeeghyeèghkɛ̀n lɛ nkpi ɓi kìɗig, ŋwaàdɛŋ à log rì mɛ̀. 
Nni Yeesus à kpaaghà nyi lɛ: Pɛ̀sɛn aɗyòò, u teɗ kon wɔɔ̀, u kɛɛ̀ghi. 
Fɔɔnnɛ ŋwaànɛ̀n à ghàskà kì wɔ̀ni, à teɗ kon wiì, à tumɛ̀n rìkɛ̀ɛ̀kɛ̀ɛ̀. Ŋwos anɛ̀n à ɓaghà ŋwosi Saɓàt.
Nni Ɓɛ̀yudɛ̀n ɓɛ kpaaghà ŋwaànɛ ɓɛ wɔɔ̀zìghà ànɛn lɛ: Ŋwosi Saɓàt yɛɛ ri lɛ. Ɓìdɔ̀gsɛna ɓis ɓi gherɛɛ ɓi lɛ, u tɛg kon wɔɔ̀. 
Ŋwaànɛ̀n à ɓàg ɓɔ lɛ ŋwaànɛ àa wɔ̀ɔ̀zii mɛ̀, àa kpaa mɛ̀ lɛ: Tera kon wɔɔ̀, u kɛɛ̀ghi. 
Fɔɔnnɛ ɓɛ tɔkà min nyi lɛ: Rìkuu ɗi mum aɗi ɗyaa kpaa wɔ̀ lɔɔ lɛ tera kon wɔɔ̀, u kɛɛ̀ghi? 
Wɔ̀lɛ, ŋwaànɛ ɓɛ wɔɔ̀zìghà ànɛn à yighà ɓi ŋwaànɛ à kpaaghà nyi fɔlɔɔ, lɛ Yeesus à ɓaghà di à mɛ ɗim ɓi gwìy ì ɓum ìnɛ ì ɓaghà wɔɔ. 
Ajɛ̀m ìnɛn, Yeesus à tanɛ̀ngà rì ŋwaànɛ̀n ɓi naà-Bɛ̀ll, à kpaa nyi lɛ: Ù ghɛɛ yɛ̀ɛ ù mɛ wɔ̀n, kɔ̀ɔ kìti kiɓe, di ù rì ɓiì tulɛɛ ri ǹtɔɓ wudɛŋ wu wu cee fɔ̀lɔ̀ɔ̀. 
Fɔɔnnɛ ŋwaànɛ̀n à kɛ̀ngà kì kpaà Ɓɛ̀yudɛ̀n lɛ Yeesus yaa wɔ̀ɔ̀zii nyi. 
Kɛɛ̀ki Ɓɛ̀yudɛ̀n ɓɛ nɔɔ̀nɔ̀ɔ̀tìghà Yeesus, lɛ à kìghà kìɓan kiǹ ŋwosi saɓàt.
Nni Yeesus à ɓàkà ɓɔ lɛ: Seŋi wɛ̀m a ka sasày à kpaŋ ɓigomìnɛ, mɛ̀ ǹsasày girig. 
Ɓi jɛ̀ɛ̀ ìnɛn nnɛ Ɓɛ̀yudɛ̀n ɓɛ teèsìghà tì nyoo ɓi rìkaakàà ɗi bee inɛ ɓɛɛ wey nyi, àa lɛ rìyogsì ɗi à yoòyògsìghà kìcèlì ki Saɓàt ɗyɔ rì ɗyɔ, lɔŋ ɓisuulɛ à kpaaghà lɛ Bɛ̀ll à rì Seŋi wìì, à foŋɗɛn nyimiɗ ɓi nɗɛli wu Bɛ̀ll.
Nni Yeesus à ɓàkà min ɓɔ , à kpaa lɛ: Ǹkpaa mìni kɔɔ̀kɔɔ̀ à rìkpaa lɛ Man à yin lɛ à kì kìɓan kidɛŋ rì nto wìì, a kìki lɔŋ ɓiɓan ɓi a seesèè di Seŋi a kìkì. Fɔɔnnɛ ɓìɓan ɓi Seŋi a kìkì, ɓyɛɛ̀ɓi Man girig a kìkì. 
Ɓisuulɛ Seŋi à keesii Man, à ti à rèsàg nyi com kìcèm ki a kìkì. À ki rì nyi ɓiì rèsii ɓiɓan ɓi ɓi cee fɔlɔɔ, lɛ ɓi kuùrag. 
Lɛ fɛlɛ yɛ̀ɛ Seŋi à ti à ghèmzàg ɓìloŋ, à fa ɓyɔ cɛɓ, fɔlɔɔ nnɛ Man à ti à falàg girig ɓumɓɛ à kɔ̀ni cɛɓ. 
Seŋi à yin ɓiì renɗeni ɓiɓan ɓi ɓum, wɔ̀lɛ Man innɛ à faghà rìren ɗi ɓiɓan ɗicèm, 
lɛ di ɓum ɓɛ̀cèm ɓɛɛ nyaàsi Man lɔŋ yɛ̀ɛ ɓɛɛ̀ nyaanyaàsì Seŋi. I mum à nyaasii ɓi Man, di à nyaasii ɓi Seŋi ànɛ à romgày nyi. 
Ǹkalii mìni kɔɔ̀kɔɔ̀ à rìkpaa lɛ, ŋwaànɛ à woogh jɛ̀ɛ̀ yɛ̀m, à ki gherɛn roànɛ à romgày mɛ̀, à ti rì cɛɓ ki fiɗyàɓ fikɔ̀ɔ̀. À yin lɛ à yù a rìren ɗi ɓiɓan, kìɓan kifog, à mɛ pɛ̀sɛn yi ɓi rìwu, à ɗiŋì ɓi cɛɓ. 
Nkpaa mìni kɔɔ̀kɔɔ̀ à rìkpaa lɛ cààmɛ̀n ki riì, kiŋcèm kɛɛ ti lɛ, kɛɛ̀ki ɓìloŋ ɓi ɓiì woògh jɛ̀ɛ̀ ì Man à Bɛ̀ll. Fɔɔnnɛ ɓɛ̀roɓɛ ɓɛ ri ɓiì woògh jɛ̀ɛ̀ yìì, ɓɛ ɓiì ghɛɓì. 
Lɛ fɛlɛ yɛ̀ɛ Seŋi à rì rì ìtèɗ wu fayɛn cɛɓ, fɔɔnnɛ à kìghà lɛ, Man a ɓa girig rì ìtèɗ wu fayɛn cɛɓ. 
À faghà nyi ìtèɗ wulɛ a yɔm̀ ɓìɓan ɓi ɓum lɛ, à rì Man à mum. 
Nni kɛ̀ ɓi kuurag kiɓan kiǹ; cààmɛ̀n ki tiì, ki ɓum ɓɛ̀cèm ɓɛ ɓɛ ri ɓi zɔ̀ŋ ɓɛ ɓiì woògh jɛ̀ɛ̀ yìì, ɓɛ kpagìì. 
Fɔɔnnɛ ɓɛ̀roɓɛ ɓɛ kighà kìrɔɔ, ɓɛ ri ɓiì ghemɓɛɛ lɛ ɓɛɛ teɗ cɛɓ; ɓɛ̀roɓɛ ɓɛ kighà kìɓe, ɓɛ ghemɓɛ̀n lɛ ɓɛɛ teɗ bɛ̀lɛn. 
Mɛ̀ ǹ-yiǹ ɓiì kìkii kiɓan kidɛŋ rì nto wɛ̀m, nɗenɗen ɓiɓan lɔŋ yɛ̀ɛ mɛ̀ɛ nwowòg, fɔɔnnɛ rìren ɗyɛ̀m ɗi ɓiɓan ɗi ri lɛ saaɗ lɛ, ǹ-yin ɓiì kaakaa rikɔ̀n ɗyɛm̀, nkaakaa lɔŋ rikɔ̀n ɗi roànɛ à romgày mɛ̀.
I mɛ̀ɛmiɗ yaa rì wusìnɛ̀ɗ ànɛ ɓi kìɓan kɛm̀, di com ki ǹɗì lɛ ǹkpaa ki yin lɛ ki wooghrɛ̀n. 
Nni yɛ̀ɛ ŋwaàdɛŋ yɛɛ ri wusìnɛ̀ɗ ànɛ ɓi kìɓan kɛm̀, fɔɔnnɛ ǹ-yii lɛ, com ki a kpaakpaa ɓi san wɛ̀m ki ri saaɗ. 
Ɓì romgà ɓum yɛ̀ɛ Zyaŋ, Zyaŋ à rèsì mìni saaɗ ànɛ ɓi rìɓa ɗyɛ̀m. 
Ɓi san wɛ̀m, àa mum yɛɛ ri wusìnɛ̀ɗ ànɛ ɓi rìɓa ɗyɛ̀m, kìɓan kifog, ǹkpaa lɔŋ fɔlɔɔ lɛ, di ɓi ɓa rì cɛɓ. 
Zyaŋ à ɓaghà fɛlɛ yɛ̀ɛ lamɓà ànɛ a ròòròò, à kpeèkpèŋzì jàŋ, nni ki kɔngà mìni lɛ ɓi nyaàrɛn rì kìtɛɛtɛn kii ɓi maa cààmɛ̀n. 
Ǹɗì rì wusìnɛ̀ɗ ànɛ a rèresi kiɓan kɛm̀, à cee rìrèsì ɗi Zyaŋ à rèsìghà, nnyɛɛ ri ɓìɓan ɓi Tààta à faghà mɛ̀ lɛ nki. Ɓìɓan ɓiǹ ɓyɛɛ̀ rèresi lɛ Tààta yɛɛ romgày mɛ̀. 
Fɔɔnnɛ Tààta nyimiɗ anɛ à romgày mɛ̀, à rèsìghà girig kìɓan kɛm̀; ŋwos adɛŋ, ɓì ka wokà ɓi jɛ̀ɛ̀ yìì, kɛ̀ ɓi ki ghɛn ìsu wìì. 
Fɔɔnnɛ ɓìɓan ɓii ɓi yin mini ɓi nɗem, lɛ ɓì gherɛɛ ɓi roànɛ à romgày. 
Ɓi fifiɓi mɛkànì mɛ kaàtà à Bɛ̀ll, lɛ ɓi fèfeg lɛ ɓi mɛ̀kànì mɛǹ nnɛ ɓì rì ɓiì ɓaà rì cɛɓ ki fiɗyàɓ fikɔ̀ɔ̀. Mɛ̀kànì mɛǹ mɔ yɛɛ̀ ki rèresi kiɓan kɛm̀. 
Nsoò fɔlɔɔ, ɓì kɔ̀ni ɓi lɛ di ɓyàa yùu yì a lɔ̀ŋkɛm̀ lɛ ɓi ghɛǹ cɛɓ.
Ǹ-yin ɓiì kaakaa rikem a ɓum. 
Wɔ̀lɛ ǹ-yii mìni, ǹkɔ̀nɛ̀n à Bɛ̀ll à yin mini ɓi mɛ̀rem. 
Ǹ-yùghà ɓi ɗii ɗi Seŋi wɛ̀m kɛ̀ ɓi kɔ̀n lɛ ɓi ghaɓ mɛ̀, wɔ̀lɛ, i ŋwaàdɛŋ à yùu ɓi ɗii ɗii ɗi nyimiɗ, nyi nnɛ ɓì rì ɓiì ghàɓi. 
Lannɛ ɓì rì lɛ ɓì gherɛ̀n, di ɓi faafàlɛ̀n rìkem mìni rì mìni, kɛ̀ ɓi kaa rikem ɗi ɗi riì yɛ̀ɛ Bɛ̀ll cɛ̀ncii? 
Kɛ̀ ɓi fèg lɛ ǹɗì mìni ɓiì sɔmɛɛ yɛ̀ɛ Tààta; ŋwaànɛ à rì mìni ɓiì sɔmɛɛ, nnyɛɛ ri Moyis ànɛ ɓì faghà ǹtyweeyi ri nyi, 
ɓisuulɛ i ɓì gherɛ̀ngà Moyis, di ɓì rì lɛ ɓì gherɛ̀n mɛ̀, lɛ kìɓan kɛm̀ kɛɛ̀ki à kàngà. 
Nni i ɓì gherɛɛ ɓi ɓiɓan ɓi à kàngà, lannɛ ɓì rì ɓiì gherɛɛ ɓi mɛ̀ ǹkpaa?
Ajɛ̀m ìnɛn, Yeesus à syààghà cɛcɛɗ ki riɓày ànɛ a Galile, ànɛ ɓɛ nɗegì tì lɛ rìɓày ànɛ a Tiɓeriyaadɛ. 
Fɔɔnnɛ coo kituu ki ɓum ki nɔɔ̀tìghà nyi, lɛ ɓɛ ghɛngà dàm yi à kìkìghà ɓi ɓɛ̀roroɓ ɓɛ à wɔ̀ɔ̀wɔ̀ɔ̀zìghà. 
Nni Yeesus à ɓɔkà ɓi dòn aɗyòò, à kɔ̀rì wɔɔ ɓi zi, ri ɓɛ̀yilàg ɓii.
Fɔlɔɔ a ɓaghà di tìcàɓ ti Ɓɛ̀yudɛ̀n ti lɛ Paskà ti ti jàŋbog.
Yeesus à pìkà mis, à ghɛn coo kituu ki ɓum, di kɛɛ̀ yùyuiy nyi a nyoo, fɔɔnnɛ à tɔkà Filiɓ lɛ: Fennɛ tì rì lɛ tì làg bìrɛs ìnɛ lɛ ɓumɓɛ ɓɛ̀cèm ɓɛɛ ɗi? 
Yeesus à kpaaghà fɔlɔɔ lɛ, a feèghrɛn Filiɓ lɛ, nyimiɗ a yighà com ki à rì ɓiì kìi. 
Nni Filiɓ à ɓàkà nyi lɛ: Nsoò bìrɛs ì ɓɛ̀hɔnɗɛ̀ɗ ɓɛ ɓɛtɔɔsìm ɓɛɓɛɛ̀, ì yin lɛ ì ghɛ̀ɛ̀sɛ̀n lɛ mum ǹcèm à ɗi maa kìɓɛghà.  
Fɔɔnnɛ ǹ-yilàg wìì adɛŋ ànɛ lɛ Andire, geni Simɔn Pyɛɛri à kpaaghà nyi lɛ: 
Maa ŋwɔɓti à baŋì àdɛŋ à rì fɛ lɛ, rì bìrɛs yitaǹ yi ɓɛ kii rì rìkuu ɗi gèŋ ɗilɛ ɔrìzɛ̀, rì ɓìzɛn ɓiɓɛɛ̀, nni ɓi ri lɛ ɓi ki cɛ ri gɛ mum ànɛ? 
Fɔɔnnɛ Yeesus à kpaaghà ɓɔ lɛ: Kɔ̀ɔ̀siina ɓumɓɛ̀n ɓi zi. Ɓyaaɓi ɓi ɓaghà ɓi jàŋ inɛ̀n lɛɛ̀gwey, nni ɓumɓɛ̀n ɓɛ kɔrìghà min ɓi zi, ɓɛ ɓaghà nunùg ɓum ɓɛ̀tɔɔsìm ɓɛtaǹ. 
Fɔɔnnɛ Yeesus à tekà bìrɛs, à fa Bɛ̀ll ɓìtògsɛ̀n, à kàɓsì yɔ̀ ri ɓumɓɛ ɓɛ ɓaghà wɔɔ ɓɛǹ; fɔɔnnɛ à fatìghà girig ɓɔ ɓìzɛn gàɓ ìnɛ ɓɛ kɔnkɔ̀ngà lɛ ɓɛɛ ɗi. 
Yɛ̀ɛ ɓumɓɛ̀n ɓɛ wuràkà, nni Yeesus à kpaaghà ɓɛ̀yilàg ɓii lɛ: Taŋ̀zɛɛna ɓìɓɛghà ɓi bìrɛs ɓi ɓi rɔɓtaagh lɛ com kɛ̀ kɛɛ̀ ɗyoŋ. 
Nni ɓɛ ɓadɛ̀ngà ɓìɓɛghà ɓi bìrɛs ɓi ɓumɓɛ ɓɛ ɗìghà ɓɛ caɗkà, ɓɛ roòzì ɓìkàɗ ntɛ̀ɗ rì ɓiɓɛɛ̀; ɓi bìrɛs yi kitaǹ yi yi ɓaghà yiǹ yi kìyɛn ɗi ɔrìzɛ̀.
Yɛ̀ɛ ɓumɓɛ̀n ɓɛ ghɛngà dàm ì kìɓan inɛ̀n, nni ɓɛ kpaaghà lɛ: Roànɛ à rì lɔŋ ǹkpaŋzì-ɓìɓan anɛ ɓɛ kpaaghà lɛ, à ɓiì yùu ɓi ziinɛ. 
Yɛ̀ɛ Yeesus à yighà lɛ ɓɛ ti ɓiì kìi lɛ, ɓɛɛ ɓan nyi, ɓɛɛ ɓɔgsi nyi rìfòm ɓi-tèɗ, nni à ghàghìghà à ɓɔgtì ɓi dòn cɛ̀ncii.
Yɛ̀ɛ cɛŋkò ki kpagà, nni ɓɛ̀yilàg ɓii ɓɛ sɛngà ɓi rìɓày. 
Ɓɛ ɓɔg ɓi kìkɔm lɛ ɓɛɛ syaà cɛcɛɗ ki riɓày a Kapɛrinawum; birìm ì kpìghà di Yeesus à ka tanɛn ɓi lɔŋ ɓɔ. 
Fɔɔnnɛ bɛ̀ɓ ì fɛɛ̀fɛ̀ɓsìghà rì ìtèɗ, rìɓày à pìpìg ɓìkus. 
Yɛ̀ɛ ɓɛ ɓaghà di ɓɛ mɛ fyèè riɓày fɛlɛ yɛ̀ɛ ɓɛ̀kilòmɛɛ̀tɛ̀rɛ̀ ɓɛtaǹ nsoò lɛ taàfog, nni ɓɛ ghɛngày Yeesus di a kɛ̀ɛ̀kɛɛ yi ɓi rìɓày aɗyòò, à yùyùy jàŋbog rì kìkɔm, ìris wu ɓan ɓɔ. 
Nni Yeesus à kpaaghà ɓɔ lɛ: Mɛ̀ yɛɛ ri, kɛ̀ ɓi risi. 
Ɓɛ mɛɛ̀ kìghà lɛ, ɓɛɛ teɗ nyi ɓi kìkɔm, nni ki ghaskà kì lomì ɓi bèn ì rìɓày jàŋ inɛ ɓɛ kɛnkɛ̀ngà.
Ɓi duri tana, kìtuu ki ɓum ki ki rɔɓkày cɛcɛɗ ki riɓày, ki ghɛngà lɛ, kìkɔm kìfog kɛɛ nɗì wɔɔ. Nni Yeesus àa nki ɓɔɔgh ɓi ɓi kìkɔm kiŋcèm ǹɗaŋ ri ɓɛ̀yilàg ɓii, lɔŋ ɓɔ yɛɛ nkɛ̀ɛ ɓi kìkɔm kìn cɛ̀ncaa. 
Wɔ̀lɛ ɓìkɔm ɓidɛŋ ɓi ɓaghày a Tiɓeriyaadɛ, jàŋbog rì jàŋ inɛ ɓɛ ɗighà bìrɛs, di Kan à mɛ fa Bɛ̀ll ɓìtògsɛ̀n. 
Yɛ̀ɛ ɓumɓɛ̀n ɓɛ ghɛngà lɛ nsoò Yeesus nsoò ɓɛ̀yilàg ɓii, àdɛŋ à ɓaghà ɓi wɔɔ, fɔɔnnɛ ɓɔmiɗ ɓɛ ɓɔkà ɓi ɓìkɔm ɓìn, ɓɛ kɛǹ kì kaà Yeesus a Kapɛrinawum. 
Ɓɛ kɛǹgà nyi kìtanɛɛ cɛcɛɗ ki riɓày, ɓɛ tɔg nyi lɛ: Raɓì, wɔ̀ɔ n-yùu fɛ̀ fin? 
Yeesus à ɓàg ɓɔ lɛ: Ǹkpaa mìni kɔɔ̀kɔɔ̀ à rìkpaa lɛ, àa ɓisuulɛ ɓìi nghɛɛ dàm nnɛ ɓi kaakaa mɛ; ɓi kaakaa mɛ lɛ, yɛ̀ɛ ɓìi nɗii bìrɛs ɓì wuràg. 
Kɛ̀ ɓi say ɓisuu ɓiɗilàg ɓi ɓi ri lɛ ɓi ɗyoŋ, salina ɓisuu ɓiɗilàg ɓi ɓi ri lɛ ɓi kɔrì à kpaŋ ɓi cɛɓ ki fiɗyàɓ fikɔ̀ɔ̀, ɓyɛɛ̀ ɓi Man à mum à rì mìni ɓiì faà, lɛ nyi nnɛ Bɛ̀ll Seŋi à fogà kìrèmzɛnà ki rilàmì ɗii ɓi nyi. 
Nni ɓɛ tɔkà Yeesus lɛ: Tì ghɛ̀ɛ̀sɛɛ kì kìi cɛ ɓi ɗi lɛ ti say ɓisuu ɓiɓan ɓi Bɛ̀ll a kɔ̀nkɔ̀n? 
Yeesus à ɓàg ɓɔ lɛ: Kìsay ki Bɛ̀ll ki ri lɛ, ɓi gherɛn roànɛ Bɛ̀ll à romgày. 
Nni ɓɛ tɔkà nyi lɛ: Dàm ì kìɓan aɗi yɛɛ̀ nnɛ ù kìi, ìnɛ ìrì lɛ, i tì ghɛɛ, tì gherɛ̀n wɔ̀? Kìsay aɗi kɛɛ̀ki wɔ̀ɔ kìkì? 
Ɓɛ̀seŋi ɓis ɓɛ ɗighà manà ɓi-reɓ yɛ̀ɛ ki ri kìkànɛn lɛ: À faghà ɓɔ bìrɛs ìnɛ ì rìì aɗyoo lɛ ɓɛɛ ɗi.
Yeesus à kpaa ɓɔ lɛ: Ǹkalii mìni ɓi saaɗ lɛ, àa Moyis yɛɛ faghà mìni bìrɛs ìnɛ ì sɛngày aɗyòò, kìɓan kifog Seŋi wɛ̀m yɛɛ faa mìni kɔɔ̀kɔɔ̀ à bìrɛs ànɛ à rìì aɗyòò. 
Lɛ bìrɛs ì Bɛ̀ll ì rì bìrɛs ìnɛ ì sɛniì aɗyòò, ì ki fa ziinɛ cɛɓ.
Nni ɓɛ kpaaghà min nyi lɛ Kan, falag ɓìsi bìrɛs ìnɛ̀n ɓyààmɛ̀n ɓìcèm.
Yeesus à kalìghà ɓɔ lɛ: Mɛ̀ ǹɗì bìrɛs ì cɛɓ, ŋwaànɛ à yùu a lɔ̀ŋkɛm̀ zày, yàa kɔɔdii gɛ ɓi nyi. Ŋwaànɛ à ki gherɛɛ mɛ̀, kìnɔli kaa kitii gɛ ɓi nyi. 
Ǹki kpaaghà mìni fɔlɔɔ, ɓì ghɛn mɛ̀, kɛ̀ ɓi ki gherɛn. 
Ɓum ɓɛ̀cèm ɓɛ Tààta à faa mɛ̀, ɓɛ ri ɓiì yùu a lɔ̀ŋkɛm̀, nni màa ki kpaŋzi ɓi ŋwaànɛ à yùu yì a lɔ̀ŋkɛm̀ ɓi ɗyɔ̀m. 
Ɓisuulɛ, ǹsɛngày ɓi aɗyoo lɛ nki rìkɔ̀n ɗyɛm̀, ǹsɛngày lɔŋ lɛ nki rìkɔ̀n ɗi roànɛ à romgày mɛ̀. 
Nni rìkɔ̀n ɗi roànɛ à romgày mɛ̀ ɗyɛɛ̀ɗi: Lɛ kɛ̀ɛ nɗimzi nsoò mum bog, ɓi ɓum ɓɛ̀cèm ɓɛ à faghà mɛ̀. Ǹghɛ̀ɛ̀sɛɛ lɔŋ ɓɔ kì ghèmzii, ɓi siitòn a ŋwos. 
Lɛ rìkɔ̀n ɗi Seŋi wɛ̀m ɗyɛɛ̀ɗi: Lɛ mum ǹcèm ànɛ à ghɛɛ Man, à ki gherɛn nyi, a ɓa rì cɛɓ ki fiɗyàɓ fikɔ̀ɔ̀, mɛ̀ ǹki ghèmzii gɛ nyi ɓi siitòn a ŋwos.
Fɔɔnnɛ Ɓɛ̀yudɛ̀n ɓɛ ŋwɔŋwɔ̀ŋìghà nyi lɛ, à kpaaghà lɛ: Mɛ̀ ǹɗì bìrɛs ìnɛ ì sɛngày aɗyòò. 
Ɓɛ kpaakpààghà lɛ: Àa Yeesus à man à Yoosɛɓ yɛɛ ri lɛ? Tì yii lɛ rì seŋi rì jɛɛ, nni lannɛ a kpaaghi ɓigomìnɛ lɛ, nyii ri bìrɛs ìnɛ ì sɛngày aɗyòò? 
Yeesus à pɛ̀ɛ̀zìghà ɓɔ lɛ: Kɛ̀ ɓi ŋwɔ̀ŋwɔŋi, mìni rì mìni. 
Mum à yin lɛ à yù a lɔ̀ŋkɛm̀ di Tààta ànɛ à romgày mɛ̀ à syòŋiì ɓi nyi, mɛ̀ ǹki ghèmzii gɛ ŋwaànɛ̀n miì ɓi siitòn a ŋwos. 
Ki ri kìkànɛn ɓi kaàtà à ɓɛ̀kpaŋzì-ɓìɓan lɛ: Bɛ̀ll à rì ɓiì rèsaagh ɓɔ ɓɛ̀sɛ̀ɛ̀ ɓɛ̀cèm, fɔɔnnɛ mum ǹcèm ànɛ à wokà jɛ̀ɛ̀ ì Tààta, à ki teɗ rirèsàg ɗii, nnyɛɛ ri lɛ à yù a lɔ̀ŋkɛm̀. 
Fɔlɔɔ a rèsii ɓi lɛ ŋwaàdɛŋ à ka ghɛngà Tààta, lɔŋ roànɛ à ɓaghày yɛ̀ɛ Bɛ̀ll yɛɛ ghɛngà Tààta cɛ̀ncii. 
Ǹkpaa mìni kɔɔ̀kɔɔ̀ à rìkpaa lɛ ŋwaànɛ à gherɛɛ mɛ̀, à rì rì cɛɓ ki fiɗyàɓ fikɔ̀ɔ̀. 
Mɛ̀ yɛɛ ri bìrɛs ì cɛɓ. 
Ɓɛ̀seŋi ɓin ɓɛ ɗighà manà ɓi-reɓ, ɓɛ ki cuu. 
Lɔŋ bìrɛs ìnɛ ì sɛngày aɗyoo, yɛɛ̀nɛ, lɛ ŋwaànɛ à ɗii yɔ̀, kɛ̀ɛ wù. 
Ǹɗì bìrɛs ì cencem ìnɛ ì sɛngày aɗyòò, ŋwaànɛ à ɗii bìrɛs ìnɛ̀n, à rì ɓiì ghɛɓì fìɗyàɓ fikɔ̀ɔ̀. Bìrɛs ìnɛ m̀ɓiì faà ìnɛ̀n, yɛ̀ɛ ri nyoo yɛ̀m ìnɛ ǹɗì ɓiì faà, lɛ ziinɛ yɛ̀ɛ ɓa rì cɛɓ.
Ɓi jɛ̀ɛ̀ ìnɛn, Ɓɛ̀yudɛ̀n ɓɛ tumɛ̀ngà rìnyoònyòlɛ̀n ɓɔ rì ɓɔ, ɓɛ kpaakpàà lɛ: Lannɛ ŋwaànɛ à rì lɛ à fa ɓìsi nyoo yìì lɛ ti ɗi yɔ̀?
Nni Yeesus à kpaaghà ɓɔ lɛ: Ǹkpaa mìni ɓi saaɗ lɛ, i ɓì ɗii ɓi nyoo ì Man à mum, kɛ̀ ɓi ki nɔ bwaɓ yii, ɓì yin lɛ ɓì ɓa rì cɛɓ ki kɔɔ̀kɔɔ̀. 
Ŋwaànɛ à ɗii nyoo yɛ̀m, à ki nɔ bwaɓ yɛm̀, à rì rì cɛɓ ki fiɗyàɓ fikɔ̀ɔ̀, ǹɗì ɓiì ki ghèmzii nyi ɓi siitòn a ŋwos. 
Lɛ nyoo yɛ̀m ì rì ɓìɗilàg ɓi kɔɔ̀kɔɔ̀, bwaɓ yɛm̀, kɔɔ̀kɔɔ̀ à com ki nɔyɛ̀n. 
Ŋwaànɛ à ɗii nyoo yɛ̀m, à nɔ bwaɓ yɛm̀, à rì ǹɗàrɛn ɗi mɛ̀, mɛ̀ girig ǹɗàrɛn ɗi nyi. 
Fɛlɛ yɛ̀ɛ Tààta ànɛ à rì cem a romgày mɛ̀, mɛ̀ ǹki ɓa ri cɛɓ lɛ nyi, fɔlɔɔ nnɛ ŋwaànɛ à ɗii mɛ̀, à ɓiì ghɛɓì lɛ mɛ̀. 
Bìrɛs ìnɛ ì sɛngày aɗyoo yɛ̀ɛ ri lɛ; ì yin yɛ̀ɛ ìnɛ ɓɛ̀seŋi ɓin ɓɛ ɗighà ɓɛ cuu; nni ŋwaànɛ à ɗii bìrɛs ìnɛ, à rì ɓiì ghɛɓì fìɗyàɓ fikɔ̀ɔ̀.
Yeesus à kpaaghà ɓìɓan ɓi, yɛ̀ɛ à rèèrèsàkà ɓum ɓi naà-bɔ̀ŋzɛ̀n ìnɛ a Kapɛrinawum.
Yɛ̀ɛ ɓɛ̀yilàg ɓɛ wokà ɓìɓan ɓi Yeesus à kpaaghà ɓiǹ, nni kìgwey ki kalìghà lɛ: Ɓìtòkì ɓi ɓi teèsɛɛ, ghɛn yɛɛ ri lɛ à cenɛ̀n ɓyɔ rìwowòg? 
Yɛ̀ɛ Yeesus à yighà ɓi nɗem wii lɛ ɓɛ̀yilàg ɓii ɓɛɛ̀ ŋwɔ̀ŋwɔŋi nyi ɓi kìɓan kiǹ, nni à kpaaghà ɓɔ lɛ: Kìɓan kiǹ ki kɛɓtii mìni fìɓàg? 
I ɓì ki ghɛɛ Man à mum di a ɓɔɓɔg aɗyoo jàŋ inɛ à ka ɓaghà, ki ɓa min la? 
Ǹghay wɛɛ̀ fafa cɛɓ, mɛ̀mùù mɛ yin ɗi gɛɓsɛ̀n. Fɔɔnnɛ ɓìɓan ɓi màa kpaa mìni ɓi ri ɓìɓan ɓi Nghay, rì ɓi cɛɓ. 
Kìɓan kifog, ɓum ɓɛdɛŋ ɓɛ ɓi nyìinyìm wìn ɓɛ gherɛɛ ɓi. Lɛ a rìtumɛ̀n Yeesus à yighà ɓumɓɛ ɓɛ gherɛ̀ngà ɓi, rì roànɛ à ghɛ̀ɛ̀sɛ̀ngà nyi kìkàɓi. 
Fɔɔnnɛ à kpaaghà lɛ: Kìɓan ki kɛɛ̀ki ǹkpaaghà mìni miì lɛ mum à yin lɛ à yù a lɔ̀ŋkɛm̀ di Tààta à faa ɓi nyi fèg ànɛ̀n. 
À tumɛ̀n ɓi cààmɛ̀n kiǹ, ɓɛ̀yilàg ɓii lɛɛ̀gwey ɓɛ ghaaghràkà, ɓɛ̀ kɛɛ̀ nɔ̀ɔ̀ti ti nyi.
Nni Yeesus à kpaaghà min ɓɛyilàg ɓɛ kiǹtɛ̀ɗ rì ɓɛɓɛɛ̀rɛn lɛ: Mìnii kɔni ɓi lɛ ɓi ghaàrag girig? 
Simɔn Pyɛɛri à pɛ̀ɛ̀zìghà nyi lɛ: Kan, tì ɓiì kɛ̀ɛ yɛ̀ɛ ghɛn? Ù rì rì ɓìɓan ɓi cɛɓ ki fiɗyàɓ fikɔ̀ɔ̀. 
Fɔɔnnɛ tì mɛ gherɛ̀n, tì ki yi lɛ wɔ̀ yɛɛ ri roànɛ à rì ǹtenɛn ànɛ à ɓaghày yɛ̀ɛ Bɛ̀ll. 
Yeesus à pɛ̀ɛ̀zì ɓɔ lɛ: Mɛ̀ɛ nti mɛ̀ yɛɛ ɓɔngà mìni ɓɛ̀sɛ̀ɛ̀ ntɛ̀ɗ rì ɓɛɓɛɛ̀? Ǹsoò fɔlɔɔ, kìbog ki ɓi mìni ki ri Satàn. 
Zyudas à man à Simɔn Iskariyot innɛ à kpaakpààghà lɔɔ lɛ nnyɛɛ ɓaghà kìbog ki ɓi ɓɛ̀yilàg ǹtɛ̀ɗ rì ɓɛɓɛɛ̀ , ki ki ghɛɛ̀sɛ̀ngà nyi kì kàɓi.
Ajɛ̀m ìnɛn, Yeesus à rerènìghà ziì Galile lɛ à kɔ̀ngà ɓi lɛ a kɛǹ kì kɛ̀ɛ̀kɛɛ a Zyude, lɛ Ɓɛ̀yudɛ̀n ɓɛ kaakààghà lɛ ɓɛɛ wey nyi. 
Tìcàɓ ti Ɓɛ̀yudɛ̀n ti lɛ tìcàɓ ti ɓilaa  ti ɓaghà di ti ti jàŋbog. 
Nni ɓɛ̀geni ɓɛ Yeesus ɓɛ kpaaghà nyi lɛ: Pɛ̀sɛn fɛ, u kɛǹ a Zyude, di Ɓɛ̀yilàg ɓɔɔ ɓɛɛ ghɛǹ girig ɓìɓan ɓi u kìki fɛ. 
Mum à yin lɛ à kìkì ɓìɓan a rìnyam di a kɔ̀nkɔn lɛ ɓɛɛ yi nyi. Nni yɛ̀ɛ u kìki ɓiɓan yɛ̀ɛ ɓi, kpaŋzi ɓyɔ mum bimiɗ a yi wɔ̀. 
Lɛ nsoò ɓɛ̀geni ɓii ɓɛ gherɛ̀ngà ɓi nyi. 
Yeesus à kalì ɓɔ lɛ: Cààmɛ̀n kɛm̀ ki ka kpaŋ ɓi, mìni yɛɛ ri rì syeesyee à cààmɛ̀n ɓyààmɛ̀n ɓìcèm. 
Ziinɛ ì yin lɛ ì ɓèèzɛ̀n mìni wɔ̀lɛ mɛ̀ɛnɛ yɛɛ̀ ɓèeɓeèzɛ̀n, lɛ ǹti ǹkalàg lɛ, mɛ̀kìkii mɛ yɔ̀ mɛ rɔɔtɛɛ ɓì. 
Mìnii ɓɔɔghna ɓi kɛǹ tìcàɓ, ɓi san wɛ̀m, mɛ̀ ǹka yin ɓiì ɓɔɓɔɔgh wɔɔ lɛ, cààmɛ̀n kɛm̀ ki ka ghɛɛ̀sɛn ɓi. 
Yɛ̀ɛ à kpaaghà ɓɔ fɔlɔɔ, nni à rɔ̀ɓkà a Galile.
Yɛ̀ɛ ɓɛ̀geni ɓɛ ɓaghà di ɓɛ mɛ ɓɔg a tìcàɓ, nni nyimiɗ a ɓɔkà girig wɔɔ, wɔ̀lɛ à ɓɔkà ɓi ɓi mɛ̀tàna, lɔŋ a rìnyam nnɛ à ɓɔkà.
Nni Ɓɛ̀yudɛ̀n ɓɛ kaakààghà nyi ɓi cààmɛ̀n à tìcàɓ di ɓɛɛ̀ kpaakpaa lɛ: À rì fe? 
Fɔɔnnɛ ɓumɓɛ ɓi gwìy ìnɛn ɓɛ rurùmìghà lɛɛ̀gwey ɓi kìɓan kii. Ɓɛ̀ro ɓɛdɛŋ lɛ: À rì syeesyee à mum; ɓɛ̀ro ɓɛmbog lɛ: Àg! A nàanaàzì gì kɔm̀ ɓum bee. 
Nsoò fɔlɔɔ, mum à ghɛɛsìghà ɓi lɛ a ɓuŋ nyi fɛlɛ lɛ tɛntɛ̀ɛ̀n ɓi mɛ̀reè mɛ ɓum lɛ ɓɛ rirìsìghà Ɓɛ̀yudɛ̀n.
Yɛ̀ɛ tìcàɓ ti ɓaghà di ti ti ɓi nyìinyìm, Yeesus à ɗiŋìghà ɓi naà-Bɛ̀ll, à tum rìrèsàg ɗi ɓum. 
Nni Ɓɛ̀yudɛ̀n ɓɛ kuùkùùghràkà ɓɛ kpaakpàà lɛ: Ki ɓaa la lɛ, a yi ɓìɓan ɓi ɓi ri ɓìkànɛ̀n, kɛ̀ɛ̀fɛ à yilaagh ɓyɔ? 
Fɔɔnnɛ Yeesus à ɓàkà ɓɔ lɛ: Ɓìɓan ɓi nɗèeresàg ɓi, ɓi yin ɓiɓan ɓyɛm̀ ɓi mɛ̀ɛmiɗ, ɓi ri lɔŋ ɓiɓan ɓi roànɛ à romgày mɛ̀. 
Ŋwaànɛ à kɔ̀ni lɛ a ki rìkɔ̀n ɗi Bɛ̀ll yɛɛ ri ɓiì yiì ǹkòo ɓìɓan ɓi Bɛ̀ll ɓyɛɛ̀ɓi nɗèrèsì, nkòo ɓiŋkɛ̀m ɓi mɛ̀ɛmiɗ. 
Ŋwaànɛ a kpaakpaa ɓiɓan ɓii ɓi nyimiɗ yɛɛ̀ kaakaa rikem ɗii, wɔ̀lɛ roànɛ a kaakaa rikem ɗi roànɛ à romgày nyi, nnyɛɛ̀ kpaakpaa saaɗ, kɛ̀ɛ ki ɓa ri kìɓan kidɛŋ ki ki ri kìtɛ̀ŋtɛ̀ŋ. 
Mɛ̀ɛ nti Moyis à faghà mìni ɓìdɔ̀gsɛna kìɓan kifog, nsoò wààdɛŋ ù ɓèŋi ɓi ɓidɔ̀gsɛna ɓiǹ; nni ɓi kaakaa lɛ ɓi wey mɛ̀ lɛ cɛ? 
Nni gwìy ì ɓum ì ɓàkà nyi lɛ: Ù rì rì kìɓeɓtàg ki nghay; ghɛn yɛɛ̀ kɔ̀nkɔn lɛ a wey wɔ̀? 
Yeesus à pɛ̀ɛ̀zì ɓɔ lɛ: Mɛ̀ɛ ǹkìi lɔŋ kiɓan kifog, kɛɛ ǹkegsii mìni lɛ ɓɛ̀sɛ̀ɛ̀ ɓɛ̀cèm. 
Ɓì ti ɓì kɛ̀ɗkì mum ŋwosi Saɓàt lɛ yɛ̀ɛ Moyis yɛɛ faghà mìni ìtèɗ ɓisuu kɛ̀rɛ̀n; nsoò yɛ̀ɛ ki yin lɛ Moyis yɛɛ kpagày rì nyi, lɔŋ ɓɛ̀seŋi ɓin ɓɛ ɓɛsɛ̀ɛ̀mɛn ɓɛɛ lokà kì kpaŋìì rì nyi. 
I ɓì rì lɛ ɓì kɛ̀ɗ ŋwɔɓti ŋwosi Saɓàt, fɔlɔɔ kɛ̀ɛ ki yogsi ɓidɔ̀gsɛna ɓi Moyis, nni lannɛ ɓi woki bim ri mɛ̀ lɛ mɛ̀ɛ ǹwɔ̀ɔ̀zii mum lɛ kɔɔ̀kɔɔ̀ ŋwosi Saɓàt? 
Kɛ̀ ɓi teki ɓiɓan ɗyoo rì ɗyoo, ɓàkiina kìɓan yɛ̀ɛ saaɗ a kɔ̀nkɔ̀n.
Ɓum ɓɛdɛŋ ɓɛ a Yorisalɛm ɓɛ kpaakpààghà lɛ àa ŋwaànɛ ɓɛɛ̀ kaakaa lɛ ɓɛɛ wey yɛɛ ri lɛ? 
Nni ghɛɛna min yɛ̀ɛ a tòtog lɛ fwàafwàày ɓi nyìinyìm à ɓum, ɓɛ̀ kɛɛ̀ ki kpaa nyi com. Ɓɛ̀làmì ɓis ɓɛ mɛ konag nya kì yiì lɛ nnyɛɛ ri Kiris gìn? 
Ɓìsii yii jàŋ inɛ ŋwaànɛ à pɛ̀sɛɛ yì, wɔ̀lɛ yɛ̀ɛ Kiris à ri yù mum àa yi ɓi fennɛ à pɛ̀sɛɛ yì. 
Yɛ̀ɛ Yeesus à rèrèsàkà ɓum fɔlɔɔ ɓi naà-Bɛ̀ll, nni à kpaaghà jɛ̀ɛ̀ aɗyoo lɛ: Ɓì yii mɛ̀, ɓì ki yi fennɛ m̀pɛ̀sɛɛ yì; kɔm̀ lɛ m̀pɛ̀sɛ̀ngày ɓi ri nto wɛ̀m, kìɓan kifog roànɛ à romgày mɛ̀ yɛɛ̀ kpaakpaa saaɗ, nyi nnɛ ɓì yii ɓi. 
Mɛ̀ ǹ-yii nyi lɛ ǹɗì fɛ ɓisu wii, rì tì lɛ, nnyɛɛ romgày mɛ̀. 
Fɔɔnnɛ ɓɛ kaakààghà bee inɛ ɓɛɛ ɓaǹ nyi, kìɓan kifog mum à ki saghìghà ɓi nyi càg ɓi nyoo, ɓisuulɛ, cààmɛ̀n kii ki ɓaghà di ki ka kpaŋ ɓi.
Ɓi gwìy ìnɛn, ɓum lɛɛ̀gwey ɓɛ gherɛ̀ngà nyi, ɓɛ kpaakpàà lɛ: Yɛ̀ɛ Kiris à ri yù, à ri kì nya dàm yi yi cee yi ŋwaànɛ a kìkì? 
Ɓɛ̀fàrìzyɛŋ ɓɛ wokà yɛ̀ɛ ɓum ɓɛ ŋwɔŋwɔ̀ŋìghà fɔlɔɔ ɓi kìɓan kii; nni ɓɛ̀pìrɛɛtìrɛ̀ ɓɛgwey rì Ɓɛ̀fàrìzyɛŋ ɓɛ romgà ɓɛ̀sujàà lɛ ɓɛɛ ɓaǹ nyi.
Yeesus à kpaa lɛ: Mɛ̀ ǹkaka tì rì mìni ɓi maa cààmɛ̀n, fɔɔnnɛ ǹɗì ɓiì kɛ̀ɛ min yɛ̀ɛ roànɛ à romgày mɛ̀. 
Ɓì rì mɛ̀ ɓiì kaà, kɛ̀ ɓi ghɛn mɛ, lɛ ɓì yin lɛ ɓì kpaŋ jàŋ inɛ m̀ɓiì ɓaà. 
Nni Ɓɛ̀yudɛ̀n ɓɛ tɔɔghrɛ̀ngà ɓɔmiɗ lɛ: Fennɛ àrì ɓiì kɛ̀ɛ ɓi ɗi lɛ tyɛ̀ ki ghɛn nyi? A kɛ̀n nya a Ɓɛ̀yudɛ̀n ɓɛ ɓɛ ri ɓɛ̀sààtɛn ɓi bàn yi Gìrɛg, à rèèrèsàg ɓumɓɛ ɓɛ ri Gìrɛg wɔɔ giǹ? 
Jɛ̀ɛ̀ ìnɛ à kpaa lɛ: Ɓì rì mɛ̀ ɓiì kaà, ɓyɛ̀ ki ghɛn mɛ; rì ìnɛ lɛ: Jàŋ inɛ ǹɗì ɓiì ɓaà, ɓì yin lɛ ɓì kpaŋ wɔɔ, yi ri azi lɛ cɛ?
Ɓi ŋwos a siitòn, ànɛ à ɓaghà gɛn à ŋwos a tìcàɓ tiǹ, Yeesus à pɛ̀sɛ̀ngà aɗyoo, à làmɓɛ̀n lɛ: I mum a wowog kinɔli, a yu a lɔ̀ŋkɛm̀, a nɔ. 
Ŋwaànɛ à gherɛɛ mɛ̀, mɛ̀syòm mɛ mɛnig mɛ cɛɓ mɛ ri nyi ɓiì ɓɛ̀nɓɛniì ɓi nɗem fɛlɛ yɛ̀ɛ ki ri kìkànɛn. 
Kìɓan ki Nghay ànɛ ɓumɓɛ ɓɛ gherɛɛ nyi ɓɛ ghɛɛ̀sɛ̀ngà kìterì kɛɛ̀ki à kpaakpààghà lɔɔ. Ɓisuulɛ cààmɛ̀n kiǹ ki ɓaghà di ɓɛ ka rom yi ɓi Nghay, rì tì lɛ Yeesus à ɓaghà di à ka teɗ ɓi rìkem ɗìì.
Ɓum lɛɛ̀gwey ɓɛ ɓaghà lɛ, ɓɛ mɛ wog ɓitòkì ɓiǹ, nni ɓɛ kpaaghà lɛ: Ki ri lɔŋ kɔɔ̀kɔɔ̀ lɛ ŋwaànɛ yɛɛ ri ǹkpaŋzì-ɓìɓan. 
Ɓɛ̀ro ɓɛdɛŋ ɓɛ kpaa lɛ: À rì Kiris, ɓɛ̀ro ɓɛmbog ɓɛ kpaa lɛ: Kiris à rì lɛ à ɓay a Galile? 
Mɛ̀kànì mɛɛ̀ kpaaghi lɛ Kiris à rì ɓiì ɓaà yì ɓi boo ì mum ì Davit, ɓi bàn ì Bɛtilɛhɛm, jàŋ inɛ Davit à yalɛ̀ngà. 
Nni ɓum ɓɛ rɔɓkà fɔlɔɔ, mɛ̀rɛli dɛŋ dɛ̀ŋ dɛŋ ɓi kìɓan kii. 
Fɔɔnnɛ ɓum ɓɛdɛŋ ɓɛ ɓi nɗaŋ wu ɓumɓɛ̀n, ɓɛ mɛɛ̀ fèkà lɛ ɓɛɛ ɓaǹ nyi, kìɓan kifog mum à saghìghà ɓi nyi càg ɓi nyòò.
Ɓɛ̀sujàà ɓɛ sugtìghà a Ɓɛ̀pìrɛɛtìrɛ̀ ɓɛgwey rì a Ɓɛ̀fàrìzyɛŋ, ɓɛ̀roɓɛ̀n ɓɛ tɔg ɓɔ lɛ: Ɓì yùu yì ɓi ri nyi lɛ cɛ? 
Ɓɛ̀sujàà ɓɛ ɓaàg lɛ: Mum à ka tokàkà ɓi yɛ̀ɛ ŋwaànɛ̀n. 
Nni Ɓɛ̀fàrìzyɛŋ ɓɛ pɛɛ̀zìghà ɓɛ̀sujàà ɓɛǹ lɛ: Mìni girig ɓyàa càrɛɛ lɛ a yegsi mìni wa? 
Mìnii mɛ ghɛn nya di ǹlàmì àdɛŋ, nsoò lɛ Fàrìzyɛŋ àdɛŋ à gherɛɛ nyi? 
Mìni ɓumɓɛ ɓi gwìy ìnɛ ì yii ɓi ɓidɔ̀gsɛna ɓi Moyis, ɓì rì ɓumɓɛ ɓɛ ri ɓɛ̀cɛ̀mɛn. 
Nikodɛm ànɛ à kɛ̀ngà kì ghɛɛ̀ Yeesus à ɓaghà kìbog ki ɓi ɓumɓɛ̀n, nni à kpaaghà ɓɔ lɛ: 
Ɓi ɓìdɔ̀gsɛna ɓis, ɓɛ ri nya lɛ ɓɛ ren kìɓan ki mum di ɓɛ ka wog ɓi nkpaà wii, ɓɛ ki yi kiɓan ki à kìi? 
Nni ɓɛ ɓakà nyi lɛ: Wɔ̀ɔ̀ rì nya girig ŋwaànɛ a Galile? I ù konaagh kì kaà, ù ɓiì ghɛɛ̀ lɛ, Ǹkpaŋzì-ɓìɓan a ka ɓaghày ɓi a Galile. [
Nni ɓɛ sukàkà a ɓɛ̀mɛɛ ɓaa. 
Fɔɔnnɛ Yeesus à kɛ̀ngà ɓi dòn ì ɓɛ̀òlìvyee. 
Wɔ̀lɛ yɛ̀ɛ duri i tangà, à sugtìghà ɓi naà-Bɛ̀ll, ɓum ɓɛ̀cèm ɓɛ yu nyi a nyòò. Fɔɔnnɛ à kɔ̀rìghà ɓi zi à tumɛ̀n ɓɔ rìrèsàg.
Nni Ɓɛ̀rèsàg-ɓìdɔ̀gsɛna rì Ɓɛ̀fàrìzyɛŋ ɓɛ yughày nyi rì giɓ anɛ ɓɛ siìdìghà di a kìki fisɔ̀mɔ̀g, 
ɓɛ kɔɔ̀sì nyi ɓi nyìinyìm à ɓum, ɓɛ kpaa Yeesus lɛ: Ǹɗèsàg, ɓaa sììdii giɓ anɛ di a kìki fisɔ̀mɔ̀g. 
Moyis à siitàkà ɓìsi ɓi ɓìdɔ̀gsɛna lɛ tì ghɛ̀ɛ̀sɛɛ kì welì mɛ̀kuu mɛ ɓɛ̀yiɓ mɛ fɛlɛ, di tì rogii mɔ gɔ̀g, nni wɔ̀ɔ̀ kpaa la? 
Ɓɛ kpaaghà fɔlɔɔ lɛ, ɓɛ ranɗàmgà Yeesus di ɓɛɛ ɓa rì bee inɛ lɛ ɓɛɛ sɔmɛn nyi. Wɔ̀lɛ Yeesus à tuŋìghà à tumɛ̀n rìkàn ɓi zi ri manàcàg. 
Yɛ̀ɛ ɓɛ kɛnkɛ̀ngà asu rì mɛ̀tɔɔ̀ghtɔɔgh, nni Yeesus à pɛ̀sìghà ǹto, à kpaa ɓɔ lɛ: Kìbog ki ɓi mìni ki ki ka kighà ɓi kiɓe, kɛɛ log nyi kì roŋì gɔ̀g. 
Fɔɔnnɛ à sugtìghà kìtuŋii, à tumɛ̀n tì rìkànkàn ɓi zi. 
Yɛ̀ɛ ɓum ɓɛ wokà fɔlɔɔ, ɓɛ tum rìghaghààgh lɛ bog bòg bog à tumɛ̀n ɓi ɓɛ̀roɓɛ ɓɛsɛ̀ɛ̀mɛn, à kpaŋ ɓi ɓɛ siitòn. Nni Yeesus à cɛɛnɛ̀ngà foo ɓɛɛ̀ giɓ anɛ à ɓaghà ànɛn ɓi nyìinyìm. 
Yeesus à pɛ̀sìtì min nto, à tɔg nyi lɛ: Giɓ anɛ, ɓumɓɛ ɓaa yùu wɔ̀ kìsɔmɛɛ ɓɛ ti fe? Ŋwaà faa ɓi wɔ zɔɔ? 
Giɓ a ɓàg lɛ: Mum à faa ɓi mɛ zɔɔ Kan. Fɔɔnnɛ Yeesus à kpaaghà min nyi lɛ: Nsoò mɛ̀ girig ǹfaa ɓi wɔ zɔɔ; kɛ̀na, kìɓan kifog kɔ̀ɔ kìti kiɓe yaà.]
Yeesus à tòòghrɛ̀ngà tì rì ɓɔ à kpaa lɛ: Mɛ̀ ǹɗì kìtɛɛtɛn ki ɓi ziinɛ; ŋwaànɛ à nɔ̀ɔ̀tii mɛ̀, àa kɛ̀ɛ̀ghi ɓi ɓi birìm, à rì lɔŋ ɓiì ɓaà rì kìtɛɛtɛn ki cɛɓ.
Ɓɛ̀fàrìzyɛŋ ɓɛ kpaaghà nyi lɛ: Wɛ̀ɛmiɗ yɛɛ̀ rèresi kiɓan kɔɔ, fɔɔnnɛ com ki u kpaakpaa ki yin saaɗ. 
Yeesus à ɓàg ɓɔ lɛ: Ki soo rì lɛ mɛ̀ yɛɛ̀ rèresi kiɓan kɛm̀ mɛ̀ɛmiɗ, com ki nkpaakpàà ki ri saaɗ, lɛ mɛ̀ ǹ-yii fe nnɛ nkɛ̀nkɛ̀n, kìɓan kifog, mìnii yii ɓi jàŋ inɛ m̀ɓaghày, nsoò jàŋ inɛ nkɛ̀nkɛ̀n. 
Mìnii ti ɓì fiɓɓàg ɓìɓan ri ɗyomzɛ̀n ɗi ɓi mɛ̀mùù, ɓi ɓɛg wɛ̀m, mɛ̀ ǹ-yɔ̀mi ɓi mum. 
Nsoò màa ki yɔ̀mi, rìren ɗyɛ̀m ɗi kiɓan ɗi ri lɛ saaɗ ɓisuulɛ ǹ-yin cɛ̀ncɛm, tì rì ɓɛɛ̀ Tààta ànɛ à romgày mɛ̀. 
Ki ri kìkànɛn ɓi ɓìdɔ̀gsɛna ɓin lɛ: Rìtɛɛ̀zì ɗi kiɓan ɗi ɓum ɓɛɓɛɛ̀ ɗi ri saaɗ. 
Mɛ̀ɛ nɗèresi saaɗ ànɛ ɓi kìɓan kɛm̀ mɛ̀ɛmiɗ, fɔɔnnɛ Tààta ànɛ à romgày mɛ̀ a rèresi kiɓan kɛm̀. 
Nni ɓɛ kpaaghà nyi lɛ Soŋi à rì fe? Yeesus à ɓàg ɓɔ lɛ: Ɓì yii ɓi mɛ, ɓyɛ̀ ɓi ki yi Seŋi wɛ̀m, i ɓyàa yii mɛ̀, di ɓì rì lɛ ɓì yi girig Seŋi wɛ̀m.
Yeesus à kpaaghà ɓìɓan ɓiǹ yɛ̀ɛ à rèrèsàkà ɓum ɓi naà-Bɛ̀ll, ɓi jàŋ inɛ ɓɛ ǹnyamgì ìkum; mum kɛ̀ɛ ki ɓan nyi, lɛ cààmɛ̀n kii ki ɓaghà di ki ka kpaŋ ɓi.
Yeesus à kpaatìghà ɓɔ lɛ: Mɛ̀ɛ nkɛ̀nkɛ̀n, ɓì rì mɛ̀ ɓiì kaà, ɓì ki wu ɓi kìɓe kin ɓiɗùm. Ɓì yin lɛ ɓì kpaŋ jàŋ inɛ ǹkɛ̀ɛ. 
Fɔɔnnɛ Ɓɛ̀yudɛ̀n ɓɛ kpaaghà lɛ: Àrì ɓiì wolɛɛ nyimiɗ giǹ, yɛ̀ɛ a kpaaghi lɛ: Ɓì yin lɛ ɓì kpaŋ jàŋ inɛ ǹkɛ̀ɛ? 
Nni Yeesus à kalìghà ɓɔ lɛ: Mìnii pɛsɛɛ wɔɔ fɛ ɓi ziinɛ, mɛ̀ m̀pɛ̀sɛɛ yì aɗyòò; mìnii ri ɓumɓɛ ɓi ziinɛ, mɛ̀ ǹ-yin ŋwaànɛ ɓi ziinɛ. 
Fɔlɔɔ nnɛ màa kpaa mìni lɛ, ɓì ɓiì wiì ɓi ɓìɓe ɓin ɓiɗùm; lɛ i ɓì gherɛɛ ɓi lɛ Mɛ̀ nɗì... , di ɓì wii ɓi ɓìɓe ɓin ɓiɗùm. 
Nni ɓɛ tɔkà nyi lɛ: Ù rì ghɛn? Yeesus à ɓàg ɓɔ lɛ: Mɛ̀ ǹɗì roànɛ ǹkpaaghà mìni lɛ ǹɗì a rìtumɛ̀n. 
Ǹtèghɛɛ ɓìɓan ɓi kpaakpaayɛn, rì ɓi yɔ̀mɛn ɓi kìɓan kin, kìɓan kifog roànɛ à romgày mɛ̀, a kpaakpaa saaɗ, fɔɔnnɛ nkpaakpaa ziinɛ ɓìɓan ɓi ǹwokà rì nyi. 
Ɓɛ wokà ɓi lɛ kìɓan ki Seŋi kɛɛ̀ki à kpaakpààghà ɓɔ. 
Nni Yeesus à kpaaghà min ɓɔ lɛ: Yɛ̀ɛ ɓì ri pɛ̀si Man à mum aɗyoo, lɛ teŋtèŋ̀ŋ̀, fɔɔnnɛ ɓì ri yi min lɛ Mɛ̀ yɛɛ ri, rì tì lɛ mɛ̀ ǹ-yin ɓiì kìkii kiɓan kidɛŋ rì nto wɛ̀m, kìɓan kifog, mɛ̀ɛ nkpaakpaa ɓiɓan ɓi Seŋi wɛ̀m à rèsàkà mɛ̀. 
Roànɛ à romgày mɛ̀ à rì nɗaŋ ri mɛ̀, à càɗkà ɓi mɛ cɛ̀ncɛm ɓisuulɛ, ǹti ǹkìlàg ɓìɓan ɓi ɓyɛɛ̀ kɔ̀ngi nyi ɓyààmɛ̀n ɓìcèm.
Yɛ̀ɛ à kpaakpààghà ɓìɓan ɓiǹ, ɓum lɛɛ̀gwey ɓɛ gherɛ̀ngà nyi.
Nni Yeesus à kpaaghà Ɓɛ̀yudɛ̀n ɓɛ ɓɛ gherɛ̀ngà nyi lɛ: I ɓì nɔ̀ɔ̀tii ɓìɓan ɓyɛm̀ kɛ̀ ɓi pas, ɓì rì ɓiì ɓaà ɓɛ̀kɔɔ̀kɔɔ̀ ɓɛ ɓɛyilàg ɓɛm. 
Ɓì rì ɓiì yiì saaɗ, saaɗ ànɛ̀n à ghaasì mìni ɓɛ̀kan. 
Nni ɓɛ tɔkà nyi lɛ: Tì rì boo ì mum yì Abiraham, tì ka ɓaghà ɓi ɓɛkpàn ɓɛ mum. Nni lannɛ ù kpaa lɛ ɓì rì ɓiì ɓaà ɓɛ̀kan? 
Yeesus à ɓàg ɓɔ lɛ: Mɛ̀ ǹkpaa mìni kɔɔ̀kɔɔ̀ à rìkpaa lɛ, mum ǹcèm ànɛ a kìki kiɓe, à rì ǹkpàn a kìɓe. 
Ǹkpàn a maà ɓa ɓi lɔŋ ŋwaànɛ ɓi naa ì ɓum ɓyààmɛ̀n ɓìcèm, kìɓan kifog man ànɛ ɓi naa ì ɓum ìnɛ̀n, nnyɛɛ ri ŋwaànɛ ɓi naa ìnɛ̀n ɓyààmɛ̀n ɓìcèm. 
Fɔɔnnɛ i Man yɛɛ ghaasii mìni ɓɛ̀kan, ɓì ɓa ɓɛ̀kɔɔ̀kɔɔ̀ ɓɛ ɓɛ̀kan. 
Ǹ-yii lɛ, ɓì rì boo ì mum yì Abiraham, kìɓan kifog, ɓi kaakaa lɛ ɓi wey mɛ̀ lɛ, ɓìɓan ɓyɛm̀ ɓi ghɛɛ ɓi ikɔ̀ɔ̀ ɓi mɛ̀rem min. 
Mɛ̀ɛ ǹkpaakpaa ɓiɓan ɓi ǹghɛngà yɛ̀ɛ Seŋi wɛ̀m; mìniì yɛɛ̀ kìki lɔŋ ɓiɓan ɓi seŋi wìn à kpaaghà mìni. 
Nni ɓɛ ɓakà nyi lɛ: Abiraham yɛɛ ri seŋi wìs. Yeesus à kpaa ɓɔ lɛ: I ki ri saaɗ lɛ ɓì rì ɓɔn ɓɛ Abiraham, kìina min ɓiɓan ɓi nyii kighà. 
Wɔ̀lɛ ɓi cààmɛ̀n ki, ɓi kaakaa lɛ ɓi wey mɛ̀. M̀òànɛ ǹkpaaghà mìni ɓìɓan ɓi ǹwokày rì Bɛ̀ll, com ki Abiraham à kìghà ɓi. 
Ɓi kìki ɓiɓan ɓi seŋi wìn a kìlàg? Nni ɓɛ ɓakà nyi lɛ: Tì yin ɓɔn ɓɛ tìsɔ̀mɔ̀g, tì rì lɔŋ Seŋi bog lɛ Bɛ̀ll. 
Yeesus à kpaa lɛ: I kaa rì saaɗ lɛ Bɛ̀ll yɛɛ ri Seŋi wìn, di ɓì keesii mɛ̀; lɛ ɓi Bɛ̀ll nnɛ ǹfuu yì, wɔɔ nnɛ ǹki ɓaghày; ǹ-yùghày ɓi ri nto wɛ̀m, lɔŋ nyi yɛɛ romgày mɛ̀. 
Ɓisuucɛ nnɛ ɓì woogh ɓi kitòkì kɛm̀? Lɛ ɓì yin lɛ ɓì wog jɛ̀ɛ̀ yɛ̀m. 
Satàn yɛɛ ri seŋi wìn fɔɔnnɛ ɓi kɔ̀nkɔn lɛ di ɓyàa kìi rìkɔ̀n ɗi seŋi wìn. A ɓalag ǹwolì-ɓum à tumɛ̀n a rìtumɛ̀n, à ki ka rɛlìghà ɓi ɓi saaɗ nsoò ŋwos bog, ɓisuulɛ, saaɗ a maà ɓa ɓi a lɔ̀ŋkii; cààmɛ̀n ki a pwààpwaa ɓum, lɔŋ com ki ki riì nyi ɓi nɗem kɛɛ̀ki a kpaakpaa ɓɔ, lɛ à rì pwààpwaà, à ki ɓa ti seŋi ɓɛ̀pwàà. 
Ɓì gherɛɛ ɓi mɛ lɛ yɛ̀ɛ mɛ̀ nkpaakpaa saaɗ. 
Ghɛn anɛ ɓi mìni yɛɛ ri lɛ à rèsì nsoò maa rìnàn ɓi cɛɓ kɛ̀m lɛ tɛntɛ̀ɛ̀n? I mɛ̀ ǹki kpaa saaɗ, ɓi cɛ nnɛ ɓì gherɛɛ ɓi mɛ? 
Ŋwaànɛ àrì mum à Bɛ̀ll, a woki jɛ̀ɛ̀ ì Bɛ̀ll; nni yɛ̀ɛ ɓì yin ɓum ɓɛ Bɛ̀ll, nnɛ ɓì woogh ɓi jɛ̀ɛ̀ yìì.
Nni Ɓɛ̀yudɛ̀n ɓɛ ɓakà nyi lɛ: Ki ri lɔŋ saaɗ yɛ̀ɛ tìi nkpaa lɛ, ù rì ŋwaànɛ a Samari, ù ki ɓa ti ri kìɓeɓtàg ki nghay. 
Yeesus à pɛ̀ɛ̀zì lɛ: Ǹ-yin ɗi kìɓeɓtàg ki nghay, kìɓan kifog nkeekem̀zì Seŋi wɛ̀m, mìnii ki sòosoòtì mɛ̀. 
Mɛ̀ n-yin ɓiì kaakaa rikem ɗyɛ̀m, ŋwaàdɛŋ yɛɛ̀ kaakaa ɗyɔ, nnyɛɛ̀ ki yɔ̀myɔm ɓum. 
Ǹkalii mìni kɔɔ̀kɔɔ̀ à rìkalì lɛ: I ŋwaà ɓèŋi ɓìɓan ɓyɛm̀, ŋwaànɛ̀n à wii gɛ ɓi. 
Nni Ɓɛ̀yudɛ̀n ɓɛ kpaaghà nyi lɛ: Ɓigomìnɛ tì yii lɛ ù rì rì kìɓeɓtàg ki nghay. Abiraham à wughà, ɓɛ̀kpaŋzì-ɓìɓan ɓɛ cuu girig, wɔ̀ɔ̀ ki kpaa lɛ: Ŋwaànɛ à ɓèŋi ɓìɓan ɓyɛm̀ à wii gɛ ɓi. 
Wɔ̀ yɛɛ cee Abiraham à seŋi wìs anɛ à wughà? Rì ɓɛ̀kpaŋzì-ɓìɓan ɓɛ ɓɛ cuughà girig? Wɔ̀ɔ fèfeg lɛ ù rì cɛ? 
Nni Yeesus à ɓàkà lɛ: I màa ɓɔɔ̀ɓɔ̀gsɛ̀n di rìkem ɗyɛ̀m ɗi ri ɗi zɛy rì zɛy. Nni Seŋi wɛ̀m ànɛ ɓi kalag lɛ à rì Bɛ̀ll wìn yɛɛ̀ ɓɔɔɓɔgsì mɛ̀. 
Ɓì ki yii ɓi nyi; mɛ̀ ǹ-yii nyi. I ǹkpaa lɛ ǹ-yii ɓi nyi, di ǹɗì pwààpwaà yɛ̀ɛ mìni. Kiɓan kifog mɛ̀ ǹ-yii nyi, mɛ̀ɛ ǹki ɓèŋɓeŋ jɛ̀ɛ̀ yìì. 
Abiraham à seŋi wìn a nyààrɛ̀ngà rì fèg ànɛ lɛ, à ɓiì ghɛɛ ŋwos wɛm̀, à ki ghɛngà nyi à wog kìrɔɔ lɛɛ̀gwey. 
Nni Ɓɛ̀yudɛ̀n ɓɛ kpaaghà nyi lɛ: Wɔ̀ kɛ̀ɛ̀ kìkpaŋì bèg mɛ̀tin mɛɓɛɛ̀ rì ǹtɛ̀ɗ, ù ki kpaa lɛ ù ghɛngà Abiraham? 
Yeesus à kpaa ɓɔ lɛ: Mɛ̀ ǹkpaa mìni ɓi saaɗ lɛ, di Abiraham à ka yin, mɛ̀ m̀ɓaghà. 
Fɔɔnnɛ ɓɛ pɛsàkà gɔ̀g lɛ ɓɛɛ rogi nyi, wɔ̀lɛ Yeesus à nyamzɛ̀ngà à kpaŋ ɓi naà-Bɛ̀ll.
Yɛ̀ɛ Yeesus à ghaghàghìyà, nni à ghɛngà ŋwaàdɛŋ ànɛ à yalɛ̀ngà rì tìɗyaŋ. 
Ɓɛ̀yilàg ɓii ɓɛ tɔg nyi lɛ: Raɓì, ŋwaànɛ à yalɛ̀ngà fɛlɛ rì tìɗyaŋ lɛ nyimiɗ yɛɛ kighà kìɓe gìn ɓɛ̀yalì ɓii? 
Yeesus à ɓàg lɛ: Ki yin lɛ nyimiɗ, nsoò lɛ ɓɛ̀yalì ɓii ɓɛɛ kighà kìɓe, wɔ̀lɛ ki ri lɔŋ fɔlɔɔ lɛ, di mɛ̀kìkìì mɛ Bɛ̀ll mɛɛ ghɛnɛn a lɔ̀ŋkii. 
Ki ghɛɛ̀sɛɛ lɛ ti ki ɓìsay ɓi roànɛ à romgày mɛ̀, di ŋwos a kaka, lɛ ìru wɛɛ̀ yùyuiy, wɛɛ̀wu mum àa ɓa ti ɓi ri bee inɛ à kì kìsay miì. 
Cààmɛ̀n ki ǹkaka ɓi ziinɛ, ǹɗì kìtɛɛtɛn ki ɓi ziinɛ.
Yɛ̀ɛ à kpaaghà fɔlɔɔ, nni à tuughà tìtyɛɛ̀ ɓi zi, à kì kìtɔ̀tɔ̀ɓ rì tìtyɛɛ̀ tii, à siŋì ŋwaànɛ̀n ɓi mis, 
à kpaa nyi lɛ: Kɛ̀na kìsòo ìsu ɓi kìɗig ki a Silowe; ɗii ɗìn ɗi ri azi lɛ: Ǹɗomɛn. Nni ɗyaŋɗyàŋ à kɛ̀ngà, à sòò ìsu, à sugtìì di à mɛ ghɛnɛ̀n. 
Ɓumɓɛ ɓɛ woŋzɛ̀ngà mɛɛ ri ɓɔ, rì ɓɛ̀roɓɛ ɓɛ nghɛngì nyi abɛ̀y di a lɔnlɔn ɓyom ɓi bee, ɓɛ kpaakpàà lɛ: Àa ŋwaànɛ yɛɛ nti à kɔ̀ràg fɛ à lɔnlɔ̀n ɓum ɓyom? 
Ɓɛ̀ro ɓɛdɛŋ ɓɛ kpaaghà lɛ nnyɛɛ ri, ɓɛ̀ro ɓɛmbog lɛ àg! Àa nyi yɛɛ ri, lɔŋ kìpisɛn kii kɛɛ ri. Wɔ̀lɛ nyimiɗ a ki kpaakpaa lɛ: Lɔŋ mɛ̀ yɛɛ ri. 
Nni ɓɛ tɔkà min nyi lɛ: Mis mɔɔ maa ghɛnɛɛ di ki ɓaa là? 
Nni à ɓakà ɓɔ lɛ: Ŋwaànɛ ɓɛɛ̀ regi lɛ Yeesus yaa tɔɓi zi, à siŋì mɛ̀ ɓi mis, à kpaa mɛ̀ lɛ: Kɛ̀na kì sòo ìsu ɓi Silowe. Fɔɔnnɛ màa kɛ̀ɛ, ǹsòò ìsu, ǹghɛnɛ̀n. 
Nni ɓɛ tɔkà nyi lɛ: Ŋwaà ǹcèm à rì fe? Nyii pɛɛ̀zì lɛ: Mɛ̀ ǹ-yii ɓi.
Fɔɔnnɛ ɓɛ kɛǹgà rì ŋwaànɛ à ka ɓaghà rì tìɗyaŋ ànɛ̀n a Ɓɛ̀fàrìzyɛŋ. 
Kɔɔ ki ɓaghà foo lɛ, ŋwosi Saɓàt nnɛ Yeesus à tɔɓkà zi, à kì lɛ, mis mɛ ŋwaànɛ̀n mɛɛ ghɛnɛn. 
Fɔlɔɔ nnɛ Ɓɛ̀fàrìzyɛŋ ɓɛ tɔkà girig ŋwaànɛ̀n lɛ, a kali ɓɔ lannɛ kaa kìlɛɛ lɛ a ghɛnɛn. Nni à kpaaghà ɓɔ lɛ: Àa siŋii mɛ̀ kìtɔ̀tɔ̀ɓ ɓi mis, ǹsòò ìsu, nnɛ nghɛɛghɛnɛ̀n lɛ. 
Fɔɔnnɛ Ɓɛ̀fàrìzyɛŋ ɓɛdɛŋ ɓɛ kpaaghà lɛ: Ŋwaànɛ à pɛ̀sɛɛ yì ɓi yɛ̀ɛ Bɛ̀ll ɓisuulɛ à cèlii ɓi Saɓàt. Ɓɛ̀ro ɓɛmbog ɓɛ tɔg lɛ: Lannɛ ǹkìì-kìɓe a rì lɛ à kì mɛ̀kuu mɛ dàm yɛ̀ɛ mɛ? 
Fɔɔnnɛ ɓɛ ghasɛ̀ngà gàɓ yiɓɛɛ̀; ɓɛ tɔgtì ɗyaŋɗyàŋ ànɛ̀n lɛ: Ɓi ɓɛg wɔ̀ɔ̀, wɔ̀ɔ̀ kpaa la ɓi kìɓan ki ŋwaànɛ àa kìi lɛ mis mɔɔ mɛɛ ghɛnɛn? Nni ŋwaànɛ̀n à pɛ̀ɛ̀zìghà ɓɔ lɛ: Mɛ̀ ǹghɛɛ lɛ à rì ǹkpaŋzì-ɓìɓan.
Ɓɛ̀yudɛ̀n ɓɛ gherɛ̀ngà ɓi lɛ ŋwaànɛ̀n à ka ɓaghà rì tìɗyaŋ nni à mɛ ghɛnɛ̀n, cààmɛ̀n ki ɓɛ ɓaghà di ɓɛ ka reŋii ɓi ɓɛyalì ɓii. 
Fɔɔnnɛ ɓɛ tɔkà ɓɛ̀yalì ɓii lɛ: Man wiǹ ànɛ ɓi kpaaghi lɛ à yalɛ̀ngà rì tìɗyaŋ yɛɛ ri lɛ? Nni lannɛ à ti ɓiì ghɛnɛɛghɛnɛ̀n ɓigomìnɛ? 
Ɓɛ̀yalì ɓii ɓɛ ɓaàg lɛ: Ɓìsii yii lɛ man wìs yɛɛ ri lɛ, à ki yalɛ̀ngà rì tìɗyaŋ. 
Kìɓan kifog, tì yii ɓi com ki ki kiì lɛ a ghɛnɛn, tyɛ̀ ki ki yi nsoò ŋwaànɛ àa ŋwàri nyi mis. Tɔɔghna nyi, à ti ǹsɛ̀ɛ̀mɛn ɓi lèg ànɛ lɛ à ɓàg kìɓan ki ki seesee nyi. 
Ɓɛ̀yalì ɓii ɓɛ kpaaghà fɔlɔɔ ɓisuulɛ, ɓɛ rirìsìghà Ɓɛ̀yudɛ̀n; rì tì lɛ Ɓɛ̀yudɛ̀n ɓɛ ɓaghà di ɓɛ mɛ wooghrɛn jɛ̀ɛ̀ lɛ, ŋwaànɛ à gherɛɛ lɛ Yeesus à rì Kiris, ɓɛ ren nyi ɗii ɓi naà-bɔ̀ŋzɛ̀n. 
Kìɓan kiǹ kɛɛ kighà lɛ ɓɛ̀yalì ɓii ɓɛɛ kpaa lɛ: À ti ǹsɛ̀ɛ̀mɛn, tɔɔghna nyi.
Fɔɔnnɛ Ɓɛ̀fàrìzyɛŋ ɓɛ reŋìghày tì ŋwaànɛ à ka ɓaghà ànɛ̀n rì tìɗyaŋ, ɓɛ kpaa nyi lɛ: Kali saaɗ ɓi mis mɛ Bɛ̀ll ɓìsii yii lɛ ŋwaànɛ̀n à rì ǹkìì-kìɓe. 
Nni ŋwaànɛ̀n à ɓàkà lɛ: Mɛ̀ ǹ-yii ɓi nkòo à rì ǹkìì-kìɓe; com ki mɛ̀ ǹ-yii ki ri lɛ, m̀ɓalag ri tìɗyaŋ, nni m̀mɛ ghɛnɛn ɓigomìnɛ. 
Ɓɛ tɔkà nyi lɛ: Cɛ kɛɛ̀ ki àa kìi wɔ̀? Lannɛ àa kìi lɛ mis mɔɔ mɛɛ ghɛnɛ̀n? 
À ɓàg ɓɔ lɛ: Màa kpaa mìni kìɓan ki, kɛ̀ ɓi kɔ̀n lɛ ɓi wog. Ɓisuucɛ nnɛ ɓi kɔ̀nkɔn lɛ ɓi wogti kɔ? Ɓi kɔ̀nkɔn girig lɛ ɓi ɓa ɓɛ̀yilàg ɓii? 
Fɔɔnnɛ ɓɛ sɛmgàkà ŋwaànɛ̀n, ɓɛ kpaa nyi lɛ: Wɔ̀ yɛɛ ri ǹ-yilàg wìì, ɓìsii ri ɓɛ̀yilàg ɓɛ Moyis. 
Tì yii lɛ, Bɛ̀ll à tòòghrɛ̀ngà rì Moyis; wɔ̀lɛ roànɛ, tì yii ɓi fennɛ à pɛ̀sɛɛ yì. 
Ŋwaànɛ̀n à ɓàg ɓɔ lɛ: Kìɓan ki ki yeesɛɛ rìwog ki ri lɛ, mìnii yii ɓi fennɛ à pɛ̀sɛɛ yì, wɔ̀lɛ nyaa ki ŋwàri mɛ̀ mis! 
Tì yii lɛ Bɛ̀ll à ti kɛ̀ɛ wog bɔ̀ŋzɛ̀n yi ɓɛ̀kìì-kìɓe, kìɓan kifog, à ti à wokì bɔ̀ŋzɛ̀n yi ŋwaànɛ à kuuraagh nyi, à ki kìlag rikɔ̀n ɗii. 
Tì ka wokà ɓi di ɓɛɛ̀ kpaakpaa lɛ, ŋwaàdɛŋ à mɛ kìghà lɛ mis mɛ ŋwaànɛ à yalɛɛ rì tìɗyaŋ mɛɛ ghɛnɛ̀n. 
I ŋwaànɛ kɛ̀ɛ ɓay yɛ̀ɛ Bɛ̀ll, di à yin lɛ à kì com. 
Nni ɓɛ ɓakà nyi lɛ: Wàànɛ ù yalɛ̀ngà ɓi kìɓe wɛ̀ɛmiɗ bimiɗ, wɔ̀ yɛɛ̀ kɔ̀nkɔn lɛ u resag ɓìsi? Fɔɔnnɛ ɓɛ naɓkà nyi. 
Yɛ̀ɛ Yeesus à wokà lɛ, ɓɛ nnàɓi ŋwaànɛ̀n, nni à tuusɛ̀ngà rì nyi, à kpaa nyi lɛ: Ù gherɛɛ nya Man à mum? 
Ŋwaànɛ̀n à pɛ̀ɛ̀zì nyi lɛ: Nnyɛɛ ri ghɛn Kan, yɛ̀ɛ ǹɗì lɛ ǹgherɛ̀n nyi? 
Yeesus à kpaa nyi lɛ: Ù mɛ ghɛn ancèm, nyimiɗ yɛɛ̀ ki tòtog lɛ rì wɔ̀. 
Fɔɔnnɛ ŋwaànɛ̀n à kpaaghà lɛ: Kan ǹgherɛɛ; à ɓag mɛ̀ɗu ɓi zi, à ɓɔgsì nyi.
Yeesus à kalì min nyi lɛ: Ǹ-yùghà ɓi ziinɛ lɛ rìren ɗi ɓìɓan ɗyɛɛ ghɛnɛn lèg ànɛ lɛ, ɓumɓɛ ɓɛ ri rì tìɗyaŋ ɓɛɛ ghɛnɛn, ɓɛ̀roɓɛ ɓɛɛ̀ ghɛɛghɛnɛ̀n ɓɛ ɗiŋì tìɗyaŋ. 
Yɛ̀ɛ Ɓɛ̀fàrìzyɛŋ ɓɛdɛŋ ɓɛ Yeesus à ɓaghà rì ɓɔ ɓɛ wokà ɓìtòkì ɓiǹ, ɓɛ tɔg nyi lɛ: Ɓìsii ri nya girig rì tìɗyaŋ? 
Yeesus à ɓàg ɓɔ lɛ: I ɓyàa rì rì tìɗyaŋ, di ɓì yiǹ lɛ ɓì ɓa rì kìɓe; nni yɛ̀ɛ ɓi kpaakpaa lɛ ɓi ghɛɛghɛnɛ̀n, fɔlɔɔ nnɛ kìɓe kin ki kaka.
Ǹkpaa mìni kɔɔ̀kɔɔ̀ à rìkpaa lɛ ŋwaànɛ à fyee ɓi asuunaa lɛ a ɗiŋi ɓi kìlaa ki jɔ̀ɔ̀, kìɓan kifog à ɓɔg gari ɓi jàŋ idɛŋ à ɗinì ɓi kìlaa, à rì lɛ nyi wiiwìì, nyi tì zyaàzyaa. 
Lɔŋ roànɛ à ɗiŋii asuunaa yɛɛ ri syeesyee à m̀ɓèŋì-jɔ̀ɔ̀ yiǹ. 
M̀ɓèŋì-ìsuunaa à nɛm ŋwaànɛ̀n ìsuunaa lɛ a ɗiŋi, jɔ̀ɔ̀ yii yi wog jɛ̀ɛ̀ yìì; à ki regi jɔ̀ɔ̀ yii lɔŋ ɓi mii, à kɛ̀n ɗì yɔ ɓidan. 
I à mɛ kpaŋzi jɔ̀ɔ̀ yii yicèm, à syòŋ yɔ bee, yɔɔ nɔɔ̀nɔ̀ɔ̀tì nyi lɛ, yi yii jɛ̀ɛ̀ yìì. 
Yi yin lɛ yi nɔɔ̀tì ǹkèn a mum, kìɓan kifog yi ri ɓiì ghɛŋii nkèn a mum fìràɓ lɛ yi remzii ɓi jɛ̀ɛ̀ yi ɓɛ̀kèn.
Yeesus à tekà ɓɔ dàɗkì ìnɛn, kìɓan kifog ɓɛ̀ kɛɛ̀ wog kiɓan ki a kpaaghà ɓɔ.
Nni Yeesus à kpaatìghà ɓɔ lɛ: Ǹkpaa mìni kɔɔ̀kɔɔ̀ à rìkpaa lɛ mɛ̀ yɛɛ ri ìsuunaa wu gari ì jɔ̀ɔ̀. 
Ɓum ɓɛ̀cèm ɓɛ ɓɛ lokày kì yùu ri mɛ̀, ɓɛ ri, ɓɛ̀wiiwìì, rì ɓɛ̀zyaàzyaa. Wɔ̀lɛ jɔ̀ɔ̀ yi wokà ɓi rikpaa ɗyàà. 
Mɛ̀ yɛɛ ri ìsuunaa, ŋwaànɛ à fyee a lɔ̀ŋkɛm̀ à ɗiŋì à ɓiì ghɛɛ̀ cɛɓ. À ɓiì kìi lɛ à ɗiŋì, à kpaŋ à ki tanɛn ɓiɗilàg. 
Wiiwìì à ti à yùlàg lɔŋ lɛ, a yiì, à wey, à ki cuusi. Ɓi mɛ̀, mɛ̀ ǹ-yùghà lɛ, jɔ̀ɔ̀ yɛɛ ɓa rì cɛɓ, yi ki ɓa ri kɔ lɛɛ̀gwey. 
Mɛ̀ yɛɛ ri syeesyee à m̀ɓèŋì-jɔ̀ɔ̀. Syeesyee à m̀ɓèŋì-jɔ̀ɔ̀ a falag cɛɓ kii ɓisuu jɔ̀ɔ̀ yii. 
Wɔ̀lɛ ŋwaànɛ a ɓèŋɓeŋ jɔ̀ɔ̀ lɛ ɓɛɛ leɓ nyi, kɛ̀ɛ ki ɓa mɓèŋì-jɔ̀ɔ̀, jɔ̀ɔ̀ yɛ̀ kɛɛ̀ ki ɓa lɛ yiŋkii, à ti à kìlàg lɛ, i à ghɛɛ ǹgɔn, à rinì jɔ̀ɔ̀, à làn. Ǹgɔn à yù kì ɓangii jɔ̀ɔ̀, à san yɔ. 
Ŋwaànɛ̀n à ti à làngì fɔlɔɔ ɓisuulɛ, a kìki kisay ɓisuu mɔ̀ɔ̀ni, ǹɗem wii wɛ̀ kɛɛ̀ kɛsi ri jɔ̀ɔ̀. 
Mɛ̀ yɛɛ ri syeesyee à m̀ɓèŋì-jɔ̀ɔ̀. Ǹ-yii jɔ̀ɔ̀ yɛm̀, jɔ̀ɔ̀ yɛm̀ yi ki yii mɛ̀, 
lɔŋ yɛ̀ɛ Tààta à yii mɛ̀, mɛ̀ ǹki yi Tààta; mɛ̀ ǹki faa cɛɓ kɛ̀m ɓisuu jɔ̀ɔ̀ yɛm̀. 
Ǹɗì tì rì jɔ̀ɔ̀ yidɛŋ yi yi ka yin ɓi kìlaa ki. Ki ghɛɛ̀sɛɛ lɛ nteɗ yì girig yɔ; yi ri ɓiì woògh jɛ̀ɛ̀ yɛ̀m, fɔɔnnɛ kìtuu ki jɔ̀ɔ̀ ki ɓiì ɓaà kìfog, m̀ɓèŋì à ɓa bog. 
Tààta à keesii mɛ̀ ɓisuulɛ, ǹfaa cɛɓ kɛ̀m lɛ di nki teeti kɔ. 
Mum à ɓàtɛɛ ɓi mɛ cɛɓ, lɔŋ mɛ̀ɛmiɗ yɛɛ faa kɔ̀. Ǹɗì rì ìtèɗ wulɛ nfa kɔ, ǹki ɓa ti ri ìtèɗ wulɛ ǹteetì kɔ̀; kìɓan ki Seŋi wɛ̀m à reɓsìghà mɛ̀ lɛ nki kɛɛ̀ kìn.
Fɔɔnnɛ Ɓɛ̀yudɛ̀n ɓɛ ghasɛ̀ngà tì gàɓ yiɓɛɛ̀ ɓisuu ɓitòkì ɓiǹ. 
Kìgwey ki ɓi ɓɔ ki kpaakpààghà lɛ: Yeesus à rì rì kìɓeɓtàg ki nghay, à ki ɓa ti ndùŋɛn, ɓisuucɛ nnɛ ɓi wowog ɓiɓan ɓii? 
Ɓɛ̀ro ɓɛmbog ɓɛ kpaakpàà lɛ: Ɓìtòkì ɓi ŋwaànɛ ɓi yin ɓitòkì ɓi ŋwaànɛ à rì rì kìɓeɓtàg ki nghay. Kìɓeɓtàg ki nghay ki ri nya lɛ ki ŋwaɗ mis mɛ ɓɛɗyaŋɗyaŋ?
Tìcàɓ ti gòn inɛ ɓɛ faghà naà-Bɛ̀ll rì Bɛ̀ll ti ɓaghà a Yorisalɛm, ki ɓaghà ɓi cààmɛ̀n à bùmà. 
Nni Yeesus à kɛ̀ɛ̀kɛ̀ɛ̀ghà ɓi naà-Bɛ̀ll ɓi tuùtuu anɛ ɓɛ nɗegì lɛ, tuùtuu a Salomɔŋ. 
Ɓɛ̀yudɛ̀n ɓɛ taŋzɛ̀ngà nyi a nyoo, ɓɛ kpaa nyi lɛ: U kɔ̀nkɔn lɛ mɛ̀rem mɛɛ ɗiìɗìlɛ̀n ɓìsi ɓi mùm à kpaŋ ɓigomìbe? Nkòo wɔ̀ yɛɛ ri Kiris, kali ɓìsi lɛ tɛntɛ̀ɛ̀n.
Nni Yeesus à ɓakà ɓɔ lɛ: M̀mɛ kpaa mini, kɛ̀ ɓi gherɛn. Ɓiɓan ɓi nkìki ɓi ɗii ɗi Seŋi wɛ̀m, ɓyɔ yɛɛ rèresi rikuu ɗi mum ɗi ǹɗì. 
Kìɓan kifog, ɓì gherɛɛ ɓi lɛ, yɛ̀ɛ ɓì yin jɔ̀ɔ̀ yɛm̀. 
Jɔ̀ɔ̀ yɛm̀ yi ti yi wokì jɛ̀ɛ̀ yɛ̀m, mɛ̀ ǹ-yii yɔ, yɔɔ ki ti yi nɔɔ̀tàg mɛ̀. 
Ǹti ǹfalàg yɔ cɛɓ ki fiɗyàɓ fikɔ̀ɔ̀, yàa wu ɓi nsoò ŋwos bog, mum à ki yin lɛ à ɓàtɛ̀n yɔ ɓi càg kɛm̀. 
Seŋi wɛ̀m ànɛ à faghà mɛ̀ yɔ, à cee ɓum ɓɛ̀cèm, fɔɔnnɛ mum à yin lɛ à ɓàtɛ̀n yɔ ɓi càg ki Tààta. 
Rì mɛ̀ rì Tààta, tì rì lɔŋ mum bog.
Fɔɔnnɛ Ɓɛ̀yudɛ̀n ɓɛ ɓadɛ̀ngà tì gɔ̀g lɛ ɓɛɛ rogi nyi.
Nni Yeesus à kpaatìghà min ɓɔ lɛ: Mɛ̀ɛ nkìi ɓɛ̀gɛn ɓɛ ɓiɓan lɛɛ̀gwey ɓi mis min, rì ìtèɗ wu Tààta, nni ɓi ɓìɓan ɓiǹ, kibe kɛɛ̀ki ɓì ti mɛ̀ ɓiì rogii gɔ̀g miì? 
Ɓɛ̀yudɛ̀n ɓɛ ɓag nyi lɛ: Tì yin lɛ tì rogì wɔ̀ gɔ̀g ɓi syeesyee à kìɓan anɛ ù kìi, wɔ̀lɛ tii rogì wɔ̀ gɔ̀g ɓisuu zɛɛtɛn yi ù rì rì yɔ ɓi san ànɛ yɛ̀ɛ Bɛ̀ll, ɓisuulɛ, wɛ̀ɛnɛ lɔŋ mum, ù ki kɔ̀n lɛ u terɛn wɛ̀ɛmiɗ yɛ̀ɛ Bɛ̀ll? 
Nni Yeesus à ɓàkà ɓɔ lɛ: Ki yin kikànɛn ɓi ɓìdɔ̀gsɛna ɓin lɛ: Bɛ̀ll à kpaaghà lɛ ɓì rì bɛ̀ll ? 
Tì yii lɛ mum à yin lɛ à pisì kìɓan ki ki ri kìkànɛn; nni i mɛ̀kànì mɛ regii ɓumɓɛ Bɛ̀ll à tòòghrɛ̀ngà rì ɓɔ lɛ bɛ̀ll, 
mìnii kalì roànɛ Bɛ̀ll à ɓɔ̀ngà à rom yì lɛ à sɛɛtii Bɛ̀ll, ɓisuulɛ màa kalii lɛ, ǹɗì Man à Bɛ̀ll? 
I ǹki rɔ̀ɓi kɛ̀ɛ nkì ɓisay ɓi Seŋi wɛ̀m, ɓì rɔ̀ɓ kɛ̀ ɓi gherɛn mɛ. 
Kìɓan kifog, i nkìki ɓisay ɓii, nsoò ɓyàa gherɛɛ ɓi mɛ, gherɛɛna ɓyɔ, fɔɔnnɛ ɓì ɓiì kìi lɛ, ɓì yi, ɓì ki ghɛn lɛ Tààta à rì ɓi mɛ̀, mɛ̀ ɓi Tààta.
Fɔɔnnɛ ɓɛ mɛɛ̀ kaatìghà bee inɛ ɓɛɛ ɓaǹ nyi; wɔ̀lɛ Yeesus à sɔtɛ̀n ɓɔ ɓi ɓyàg.
Nni Yeesus à kɛ̀ɛ̀dìghà cɛcɛɗ ki Zyuridɛŋ, ɓi jàŋ inɛ Zyaŋ à ka ɓààɓàɓtìghà ɓum, à kɔ̀rì wɔɔ. 
Fɔɔnnɛ ɓum lɛɛ̀gwey ɓɛ yughày nyi a nyoo, ɓɛ kpaakpàà lɛ: Zyaŋ à kìghà ɓi dàm nsoò bog, kìɓan kifog, ɓìɓan ɓìcèm ɓi Zyaŋ à kpaaghà à ràɗ ɗì ŋwaànɛ ɓi ɓaghà saaɗ. 
Nni ɓum lɛɛ̀gwey ɓɛ gherɛ̀ngà Yeesus.
Ŋwaàdɛŋ ɗii lɛ Lazaari, yɛɛ roròɓkà; à ɓaghà ŋwaànɛ a Bɛtanii, ɓi kìlɔ̀ŋ ki ɓɛ-Marii ɓɛɛ̀ Maata à geni. 
Marii ànɛn yɛɛ sisìŋìghà Kan tìrààre, à ki tɔ̀si nyi mɛ̀kòò ri tyòŋ tii; nni geni Marii à baŋì yɛɛ roròɓkà lɔɔ lɛ Lazaari. 
Rìgeni ɗi ɓɛ̀yiɓ ɗiǹ, ɗi romgà mum lɛ a kali Yeesus lɛ: Kan, mum wɔɔ̀ ànɛ u keesàg, à yin cem. 
Yɛ̀ɛ Yeesus à wokà fɔlɔɔ, nni à kpaaghà lɛ: Fìroɓ fìn fi yin nyi ɓiì wowoli, fi ri ɓisuu rikem ɗi Bɛ̀ll, lɛ Man à Bɛ̀ll a teɗ rìkem ɓi fìroɓ fìn.
Yeesus à keesìghà lɛ, rì Maata rì geni à giɓ, rì Lazaari girig. 
Yɛ̀ɛ à wokà lɛ Lazaari à yin cem, à laatìghà mɛ̀ru mɛɓɛɛ̀ ɓi jàŋ inɛ à ɓaghà. 
Ajɛ̀m ìnɛn nnɛ à kalìghà ɓɛ̀yilàg ɓii lɛ: Ti sugtiina a Zyude. 
Ɓɛ̀yilàg ɓɛ kpaa nyi lɛ: Raɓì, ki ka finɛn ɓi yɛ̀ɛ Ɓɛ̀yudɛ̀n ɓɛ m̀mɛɛ̀ rogi wɔ gɔ̀g, wɔ̀ɔ̀ ki kɔ̀ɔ̀di lɛ u sugti wɔɔ? 
Yeesus à ɓàg ɓɔ lɛ: Mɛ̀ɛ nti ŋwos a rìlàg ɓɛ̀hawò ǹtɛ̀ɗ rì ɓiɓɛɛ̀? I mum a kɛ̀ɛ̀kɛɛ ri ŋwos, à yin lɛ à ɓàgtɛ̀n, ɓisuulɛ a seesee kitɛɛtɛn ki ɓi ziinɛ. 
Wɔ̀lɛ i mum a kɛ̀ɛ̀kɛɛ ri ìru, à rì lɛ à ɓàgtɛ̀n ɓisuulɛ à yin ɗi kìtɛɛtɛn ɓi nyimiɗ. 
Yɛ̀ɛ à tòòghrɛ̀ngà fɔlɔɔ, nni à kpaaghà ɓɔ lɛ: Reŋkàŋ wìs Lazaari àa nlali, kìɓan kifog ǹɗì ɓiì kɛ̀ɛ nyi kìghèmzii. 
Ɓɛ̀yilàg ɓii ɓɛ kpaa lɛ: Kan i ki ri lɛ àa nlali di à ɓiì ɓaà lɛ syeesyee. 
Rìwu ɗi Lazaari ɗyɛɛ̀ɗi à kpaaghà, wɔ̀lɛ ɓɔɔ fekì nya lɛ fìlo fi zɛy fyɛɛ̀fi à kpaa. 
Fɔɔnnɛ Yeesus à kpaaghà ɓɔ lɛ tɛntɛ̀ɛ̀n lɛ: Lazaari à rì kìloŋ. 
Nni kìnyàà ki ri mɛ̀ kìronɛn ɓi nɗem ɓisu win lɛ, mɛ̀ɛ ǹ-yin wɔɔ, fɔlɔɔ yɛɛ ɓiì kìi lɛ ɓi gherɛn. Wɔ̀lɛ ti kɛ̀ɛna jàŋ inɛ à rì. 
Fɔɔnnɛ Tomas ànɛ ɓɛ nɗegì lɛ, Didim , à kpaaghà ɓɛ̀yilàg ɓɛmbog lɛ: Ti kɛ̀ɛna girig, ti wu nɗaŋ ɗi nyi.
Yɛ̀ɛ Yeesus à kpagà wɔɔ, à tanɛ̀n di Lazaari à ti ɓi zɔ̀ŋ mɛ̀ru mɛnin. 
Yɛ̀ɛ Bɛtanii à ɓaghà jàŋbog ɗì Yorisalɛm nunùg ɓɛ̀kilòmɛɛ̀tɛ̀rɛ̀ ɓɛraa, 
Ɓɛ̀yudɛ̀n lɛɛ̀gwey ɓɛ yughày yɛ̀ɛ ɓɛ̀-Maata ɓɛɛ̀ Marii, lɛ ɓɛɛ fɔɔ̀si ɓɔ mɛ̀rem ɓi rìwu ɗi gèni wàà.
Yɛ̀ɛ Maata à wokà lɛ Yeesus à tiì, nni à kɛ̀ngà nyi kìɓoŋì ɓi bee, Marii nyii rɔɓkà lɔŋ ki kɔ̀kɔrii ɓi nàà. 
Fɔɔnnɛ Maata à kpaaghà Yeesus lɛ: Kan, i wɔ̀ɔ nɗì fɛ, di gèni wɛ̀m àa yin lɛ à wu. 
Kìɓan kifog, ǹ-yii lɛ nsoò ɓigomìnɛ, com kìcèm ki ù rì ɓiì tɔɔ̀gh Bɛ̀ll, à rì wɔ̀ kɔ ɓiì faà. 
Yeesus à kpaa Maata lɛ: Goni à ɓiì ghèmɓɛɛ. 
Maata à ɓàg nyi lɛ: Ǹ-yii lɛ à ɓiì ghèmɓɛɛ ɓi cààmɛ̀n ki ɓìloŋ ɓi ri ɓiì ghèmɓɛɛ, ɓi ŋwos a siitòn. 
Yeesus à kpaa nyi lɛ: Mɛ̀ yɛɛ ri rìghèmɓɛ̀n ɗi ɓiloŋ, rì cɛɓ; ŋwaànɛ à gherɛɛ mɛ̀, à ɓiì ɓaà rì cɛɓ nsoò àa wìì. 
Fɔɔnnɛ mum ǹcèm ànɛ a ghɛghɛ̀ɓ à ki gherɛn mɛ, àa wu ɓi; ù gherɛɛ nya kìɓan kiǹ? 
Maata à ɓàg lɛ: Ɛ̀ɛ̀ Kan! ǹgherɛɛ lɛ wɔ̀ yɛɛ ri Kiris, Man à Bɛ̀ll ànɛ à ghɛ̀ɛ̀sɛ̀ngà kì yùu ɓi ziinɛ.
Yɛ̀ɛ Maata à kpaaghà fɔlɔɔ, nni à kɛ̀ngà kì reŋii geni à giɓ anɛ lɛ Marii, à kɔ̀ŋɗɛ̀n nyi a dwìɗ lɛ: Ǹɗèsàg à rì fɛ, a ki regi wɔ. 
Lɔŋ yɛ̀ɛ Marii à wokà fɔlɔɔ, à ghàs kì pɛ̀sɛɛ, à kɛ̀n yɛ̀ɛ Yeesus. 
Lɛ Yeesus à ɓaghà di à ka ɗiŋi ɓi ɓi kìlɔ̀ŋ, à ɓaghà di à kaka jàŋ inɛ Maata à tulɛ̀ngà rì nyi. 
Ɓɛ̀yudɛ̀n ɓɛ ɓɛ ɓaghà ɓi naa rì Marii ɓɛ fɔɔfɔ̀ɔ̀sì nyi nɗem, ɓɛ ghɛngà lɔŋ di à mɛ pɛ̀sɛn aɗyoo lɛ fòos, à kpaŋ ɓi ɗyɔ̀m; fɔɔnnɛ ɓɛ nɔɔ̀tìghà nyi, ɓɛ fekì lɛ à kɛ̀ɛ kì rèni a zɔ̀ŋ.
Yɛ̀ɛ Marii à kpagà jàŋ inɛ Yeesus à ɓaghà, à ghɛn Yeesus, à kpì nyi a mɛ̀kòò, à kpaa nyi lɛ: Kan i wɔ̀ɔ nɗì fɛ, di geni wɛ̀m àa ŋwii ɓi. 
Yɛ̀ɛ Yeesus à ghɛngà di Marii a rènɗèn, Ɓɛ̀yudɛ̀n ɓɛ ɓɛ ɓaghày ǹɗaŋ ri nyi ɓɛ renɗèn girig, nni nyìinyìg ì ɓangà nyi lɛɛ̀gwey, ǹɗem wu nyɛŋɗɛ̀n nyi ɓiɗùm, 
à tɔg lɛ: Fe nnɛ ɓìi mɓòmi nyi? Ɓɛ ɓaàg nyi lɛ: Kan yuiy u ghɛǹ.
Nni Yeesus à rèngà. 
Ɓɛ̀yudɛ̀n ɓɛ kpaa min lɛ: Ghɛɛna yɛ̀ɛ àa nti à keesàg nyi. 
Gàɓ ìdɛŋ ìnɛ ɓi ɓɔ ì kpaa lɛ: Nyi ànɛ à ŋwàɗkà ɗyaŋɗyàŋ mis, àa yin lɛ à kì lɛ Lazaari kɛ̀ɛ wu?
Fɔɔnnɛ ǹɗem wu Yeesus wu nyɛŋɗɛ̀ngà tì ɓi ɗùm, à kɛ̀n a zɔ̀ŋ. Zɔ̀ŋ ìncèm ì ɓaghà ǹtuɓɛn ɓi gɔ̀g ɓɛ simì gɔ̀g ìdɛŋ a ŋwɔm. 
Nni Yeesus à kpaaghà lɛ: Pisiina gɔ̀g ìnɛ ɓi ŋwɔm wu zɔ̀ŋ. Maata, a geni Lazaari ànɛ à wughà, à kpaa Yeesus lɛ: Kan, à ti ɓiì nùnnumi; lɛ mɛ̀ru mɛnin gɛɛ̀nɛ yɛ̀ɛ ɓɛ mɓòmi nyi. 
Yeesus à ɓàg nyi lɛ: Màa kpaa wɔ̀ lɛ i ù gherɛɛ ù ɓiì ghɛɛ rìgwey ɗi Bɛ̀ll! 
Nni ɓɛ pisìghà gɔ̀g ìnɛn, Yeesus à ɓegsì mis aɗyoo, à kpaa lɛ: Tààta ǹtògsaagh wɔ̀ ɓisuulɛ, wàa ɓàagh bɔ̀ŋzɛ̀n yɛ̀m. 
Ɓi ɓɛg wɛ̀m, ǹ-yii lɛ ù ti ù ɓàkì bɔ̀ŋzɛ̀n yɛm̀ ɓyààmɛ̀n ɓìcèm, kìɓan kifog ǹkpaa fɔlɔɔ ɓisuu ɓumɓɛ ɓɛ ri fɛ, lɛ di ɓɛɛ gherɛn lɛ wɔ̀ yɛɛ romgày mɛ̀. 
Yɛ̀ɛ à kpaaghà fɔlɔɔ, nni à pɛ̀sìghà jɛ̀ɛ̀ aɗyoo rì ìtèɗ à kpaa lɛ: Lazaari kpaŋay. 
Fɔɔnnɛ kìloŋ ki kpagày, ɓyàg rì mɛ̀kòò ɓì kàgakɛn ri ɓɛ̀ɓanɗas, ìsu wù kàŋɛn ɗi sànjà. Yeesus à kpaa ɓɔ lɛ: Fùmiina nyi, ɓi caɗ nyi a kɛǹ.
Kìgwey ki ɓi Ɓɛ̀yudɛ̀n ɓɛ ɓɛ yuyùghà yɛ̀ɛ Marii, ɓɛ ghɛn kìɓan ki Yeesus à kìghà kiǹ, ɓɛ gherɛ̀ngà nyi. 
Wɔ̀lɛ gàɓ ìdɛŋ ìnɛ ɓi ɓɔ ì kɛ̀ngà kì ghɛɛ̀ Ɓɛ̀fàrìzyɛŋ, ì kpaa ɓɔ kìɓan ki Yeesus à kìghà.
Fɔlɔɔ nnɛ ɓɛ̀pìrɛɛtìrɛ̀ ɓɛgwey rì Ɓɛ̀fàrìzyɛŋ ɓɛ taŋzɛ̀ngà Sànèdìrɛŋ ɓɛ kpaa lɛ: Ti ki la? Lɛ ŋwaànɛ a kìki dàm lɛɛ̀gwey. 
I tì càri nyi lɛ a kiki fɔlɔɔ, ɓum ɓɛ̀cèm ɓɛ ri ɓiì gherɛɛ nyi, à kpaŋ yɛ̀ɛ Ɓɛ̀ròmɛŋ ɓɛ ɓiì yùu, ɓɛ yogsì lɛ rì naa yìs i Bɛ̀ll, rì kìlɔ̀ŋ kis. 
Nni mum bog ànɛ ɓi ntaŋzɛn lɛ Kayif, ànɛ à ɓaghà ǹlàmì-ɓɛ̀pìrɛɛtìrɛ̀ ɓɛgwey ɓi bèg ìnɛn, à kpaaghà ɓɔ lɛ: Ɓì yii ɓi lɔ̀ŋ com. 
Ɓì ghɛɛ ɓi lɛ ki ri mìni kìrɔɔ lɛ mum bog a wu ɓisuu kilɔ̀ŋ di fɔlɔɔ nnɛ kìlɔ̀ŋ kìcèm kɛ̀ kɛɛ̀ ɗyaŋ? 
À kpaaghà ɓi fɔlɔɔ ɓi ɗyomzɛ̀n ɗii ɗi nyimiɗ, wɔ̀lɛ yɛ̀ɛ nnyɛɛ ɓaghà ǹlàmì-ɓɛ̀pìrɛɛtìrɛ̀ ɓi bèg ìnɛ̀n nnɛ à kalìghà kìɓan ki di ki kakay, lɛ Yeesus à ghɛ̀ɛ̀sɛɛ kì wiì ɓisuu kilɔ̀ŋ ki Ɓɛ̀yudɛ̀n. 
Àa lɔŋ kìlɔ̀ŋ kiǹ kɔ rì kɔ, à ghɛ̀ɛ̀sɛɛ girig kì wiì lɛ a taŋzɛn ɓɔn ɓɛ Bɛ̀ll ɓɛ̀cèm, ɓɛ ɓɛ ri ɓɛ̀sààtɛn, ɓɛɛ ɓa kìbyɔg kìfog.
À tumɛ̀n ŋwos anɛ̀n innɛ ɓɛ rengà lɛ ɓɛɛ wey Yeesus. 
Fɔɔnnɛ Yeesus à casɛ̀ngà kɛ̀ɛ rèsɛn ti lɛ tɛntɛ̀ɛ̀n ɓi nyìinyìm à Ɓɛ̀yudɛ̀n. À pɛ̀sɛ̀ngà foo, à kɛ̀n ɓi kòdò àdɛŋ ànɛ à ɓaghà jàŋbog rì ìreɓ, ɓi bàn ìnɛ lɛ Efirayim, à kɔ̀rì wɔɔ ri ɓɛ̀yilàg ɓii.
Paskà à Ɓɛ̀yudɛ̀n à ɓaghà di à ti jàŋbog; ɓum lɛɛ̀gwey ɓɛ ɓi jɛ̀m yi ɓilɔ̀ŋ ɓɛ ɓɔkày a Yorisalɛm di Paskà à kakay ɓisuu zòghɛ̀n. 
Fɔɔnnɛ ɓɛ kaakààghà Yeesus, ɓɛ tɔɔ̀tɔ̀ɔ̀ghrɛ̀n wɔɔ ɓɔ rì ɓɔ ɓi naà-Bɛ̀ll lɛ: Mìnii ghɛɛ lɛ à rì lɛ à yù tìcàɓ gìn, àa yù ɓi? 
Yɛ̀ɛ Paskà à ɓaghà di à mɛ rɔ̀ɓ mɛru taàfog, Yeesus à kɛ̀ngà a Bɛtanii, jàŋ inɛ Lazaari ànɛ à ghèmzìghà ɓi zɔ̀ŋ à ɓaghà. 
Ɓɛ lamgà nyi ɓìɗilàg wɔɔ, Maata à kàɓkì ɓum ɓyɔ̀. Lazaari à ɓaghà kìbog ki ɓi ɓumɓɛ ɓɛ ɗiɗìghà ǹɗaŋ ri Yeesus. 
Nni Marii à tekà coo ɓeŋ à tìrààre ti ti ɓaghà tì kɛŋɛn lɛɛ̀gwey; ti ɓaghà tì kìyɛn ɗi caaɓi kidɛŋ lɛ naàr, à sùùrì Yeesus tìrààre tìn ɓi mɛ̀kòò, à ki tɔ̀si nyi mɔ rì tyòŋ tii; fɔɔnnɛ mɛ̀rùù mɛ tirààre mɛ saàghà naa bimiɗ. 
Nni kìbog ki ɓi ɓɛ̀yilàg ɓɛ Yeesus lɛ Zyudas Iskariyot ànɛ à ghɛ̀ɛ̀sɛ̀ngà nyi kì kàɓi, à kpaaghà lɛ: 
Ɓi cɛ nnɛ ɓaa kàɓi ɓi tirààre tìn ɓɛ̀tɔɔsìm ɓɛraa ɓɛ fa mɔ̀ɔ̀ni mɛ̀n ɗì ɓɛ̀soghàsogha 
À kpaaghà ɓi fɔlɔɔ lɛ à ɓiisɛ̀ngà kì ɓɔmì ɓɛ̀soghàsogha, wɔ̀lɛ à kpaaghà lɔŋ fɔlɔɔ lɛ, à ɓaghà wiiwìì. Nni yɛ̀ɛ nyi yɛɛ m̀ɓègì ɓàm à mɔ̀ɔ̀ni, àa ntekì mɔ̀ɔ̀ni mɛ ɓɛ nfogì miì. 
Nni Yeesus à kpaaghà lɛ: Càra nyi a nyam tìrààre tìn ɓi ŋwos anɛ ɓɛ ri ɓòm mɛ. 
Ɓì rì rì ɓɛ̀soghàsogha ɓyààmɛ̀n ɓìcèm, kìɓan kifog mɛ̀ màa ɓa ti ɓi ri mìni ɓyààmɛ̀n ɓìcèm.
Kìtuu ki Ɓɛ̀yudɛ̀n lɛɛ̀gwey ki wokà lɛ Yeesus à rì a Bɛtanii, nni ɓɛ yughày wɔɔ, àa lɔŋ lɛ ɓɛɛ ghɛǹ nyi, ɓɛ yughày girig lɛ ɓɛɛ ghɛǹ Lazaari ànɛ Yeesus à ghèmzìghà ɓi zɔ̀ŋ. 
Ɓɛ̀pìrɛɛtìrɛ̀ ɓɛgwey ɓɛ rengà lɛ ɓɛɛ wey girig Lazaari. 
Ɓisuulɛ Ɓɛ̀yudɛ̀n lɛɛ̀gwey ɓɛ ghɛŋìghà ɓɔ, ɓɛ kɛǹ kì gherɛɛ Yeesus lɛ kìɓan kii.
Ɓi duri tana ɓum lɛɛ̀gwey ɓɛ ɓɛ yughà tìcàɓ ti Paskà ɓɛ wokà lɛ, Yeesus a yùyu a Yorisalɛm. 
Fɔɔnnɛ ɓɛ tekà maŋ mɛ mɛtɛn ɓɛ kpaŋ lɛ ɓɛɛ kɛǹ nyi kìɓoŋì. Ɓɛ kpaakpàà jɛ̀ɛ̀ aɗyoo lɛ: Ozana! Bɛ̀ll a maŋ rìfòm ɗi Isirayɛl, roànɛ a yùu yì ɓi ɗii ɗi Kan.
Yeesus à ghɛngà man à jàɗki, à ɓɔg mii aɗyoo lɔŋ yɛ̀ɛ ki ri kìkànɛn lɛ: 
Wɔ̀ gɔ̀n ì Siyon, kɔ̀ɔ risi, ghɛna rìfòm ɗyɔɔ ɗi riì ɓi man à jàɗki aɗyoò.
Ɓɛ̀yilàg ɓɛ Yeesus ɓɛ yighà ɓi azi anɛ ɓi kìɓan kiǹ ɓi cààmɛ̀n kiǹ; kìɓan kifog yɛ̀ɛ Yeesus à ɓaghà di à mɛ teɗ rikem, fɔɔnnɛ ɓɛ yitìghà min lɛ, ɓìɓan ɓiǹ ɓi ɓaghà ɓìkànɛn ɓisu wii, nni ɓyɛɛ̀ɓi ɓɛ kighà nyi lɔ̀ɔ̀.
Fɔɔnnɛ gwìy ì ɓumɓɛ ɓɛ ɓaghà ǹɗaŋ ri Yeesus, cààmɛ̀n ki à regìghà Lazaari lɛ a kpaŋ yi ɓi zɔ̀ŋ, à ghèmzì nyi, ì kalìghà kìɓan ki ɓɛ ghɛngà kiǹ. 
Fɔlɔɔ yɛɛ kighà lɛ ɓum ɓɛɛ kɛǹ nyi kìɓoŋì lɛɛ̀gwey, lɛ ɓɛ wokà lɛ à kìghà dàm ì kìɓan inɛ̀n. 
Nni Ɓɛ̀fàrìzyɛŋ ɓɛ kpaaghà min wɔɔ ɓɔ rì ɓɔ lɛ: Ɓì ghɛɛ! ɓyàa kpaŋzɛn ɓi kiɓan ki, ghɛɛnà yɛ̀ɛ ɓum ɓɛ̀cèm ɓɛ mɛ nɔ̀ɔ̀ti nyi.
Ɓum ɓɛdɛŋ ɓɛ a Gìrɛg ɓɛ ɓaghà ɓi nɗaŋ wu ɓumɓɛ ɓɛ ɓɔkày a Yorisalɛm lɛ ɓɛɛ ɓɔgsi Bɛ̀ll ɓi cààmɛ̀n à tìcàɓ. 
Fɔɔnnɛ ɓɛ kɛngà yɛ̀ɛ Filiɓ ànɛ à ɓaghà ŋwaànɛ a Bɛdsayida ɓi zi ì Galile, ɓɛ tɔg nyi lɛ: Kan ti kɔ̀nkɔn lɛ ti ghɛǹ Yeesus. 
Nni Filiɓ à kɛ̀ngà kì kpaà Andire fɔlɔɔ, ɓɛ ki ɓasɛn min lɛ rì nyi rì Andire, ɓɛ kɛǹ kì kpaa Yeesus.
Yeesus à ɓàg ɓɔ lɛ: Cààmɛ̀n ki lɛ Man à mum a teɗ rìkem ki kpaŋi. 
Ǹkalii mìni ɓi saaɗ lɛ: I ɗis ɗi bààzì ɗi kpii ɓi ɓi zi ɗi wu, di ɗi rɔɓi lɔŋ ɗyɔ rì ɗyɔ, wɔ̀lɛ i ɗi wii ɗi ɓa tì rì mis mɛdɛŋ lɛɛ̀gwey. 
Nni ŋwaànɛ à keesii cɛɓ kii, à rì kɔ ɓiì ɗimzii; roànɛ à ɓèèzɛɛ cɛɓ kii ɓi ziinɛ, nnyɛɛ ri ɓiì ɓèŋi kɔ ɓisuu cɛɓ ki fiɗyàɓ fikɔ̀ɔ̀. 
I mum à kɔ̀ni lɛ a ki mɛ̀ kìsay, a nɔɔ̀ti mɛ̀, fɔɔnnɛ ǹkìì-kìsay wɛm̀ à ɓiì ɓaà jàŋ inɛ mɛ̀ ǹɗì. Seŋi wɛ̀m à ɓiì ki kemzii ŋwaànɛ a kìki mɛ kìsay.
Ɓi cààmɛ̀n ki, ǹɗem wɛ̀m wu ri wù ɓùùsɛn, ǹɗì lɛ ǹkpaa la? Nkpaà nya lɛ Tààta, ghɛɓsi mɛ̀ ɓi kìɓan ki ki yuu kì ghɛnɛɛ a lɔ̀ŋkɛm̀ ɓi cààmɛ̀n ki? Wɔ̀lɛ ɓisuu cààmɛ̀n kɔm̀ kiǹ nnɛ ǹ-yùghà. 
Tààta, kemzi ɗii ɗyɔɔ. Nni jɛ̀ɛ̀ ì ɓaghày aɗyoo lɛ: M̀mɛ kemzi ɗyɔ, m̀ɓiì ki kemzii ti ɗyɔ̀.
Gwìy ì ɓum ìnɛ ì ɓaghà wɔɔ, ì wokà jɛ̀ɛ̀ ìnɛn, ì kpaa lɛ: Baàbàn yɛ̀ɛ ɓoogh. Ɓɛ̀ro ɓɛmbog lɛ: Ŋwaàfìtom yɛɛ toòghrɛɛ rì nyi.
Fɔɔnnɛ Yeesus à kpaaghà ɓɔ lɛ: Àa ɓisu wɛ̀m nnɛ jɛ̀ɛ̀ ìnɛn yàa tòòghrɛɛ.
Ɓi cààmɛ̀n ki, kìɓan ki ziinɛ ki yuù kì renɛɛ, ɓigomìnɛ. Ɓɛ yuù kì màagh rifòm ɗi ziinɛ ɓi dan. 
Nni mɛ̀ ǹɗì ɓiì ɓaà lɛ, i ɓɛ mɛ pisi mɛ ɓi zi, ɓɛ ɓɔgsì mɛ̀ aɗyoo, ǹsyòŋ yì ɓum ɓɛ̀cèm a lɔ̀ŋkɛm̀. 
À kpaaghà fɔlɔɔ lɛ a resi rìkuu ɗi riwù ɗi à ghɛ̀ɛ̀sɛɛ kì wiì. 
Nni gwìy ìnɛn ì ɓàkà nyi lɛ: Ɓìsii yilàkà ɓi ɓìdɔ̀gsɛna lɛ: Kiris à ɓiì kɔ̀rii fiɗyàɓ fikɔ̀ɔ̀. Nni lannɛ ù kpaa lɛ: Ki ghɛɛ̀sɛɛ lɛ ɓɛɛ ɓɔgsi Man à mum aɗyoo? Ghɛn yɛɛ ri kɔm̀ Man à mum àncèm? 
Yeesus à kpaa ɓɔ lɛ: Kìtɛɛtɛn ki kaka a lɔ̀ŋkin ɓi maa cààmɛ̀n, fɔɔnnɛ kɛ̀ɛ̀ghiina, cààmɛ̀n ki ɓì kaka rì kìtɛɛtɛ̀n; lɛ, birìm yɛ̀ kɛɛ̀ ràɗ mini. Ŋwaànɛ a kɛ̀ɛ̀kɛɛ ɓi birìm à yii ɓi fe nnɛ a kɛ̀nkɛ̀n. 
Cààmɛ̀n ki ɓì rì rì kìtɛɛtɛn, gherɛɛna kɔ, di fɔlɔɔ nnɛ ɓi ɓa ɓɔn ɓɛ kitɛɛtɛn. Yɛ̀ɛ Yeesus à kpaaghà ɓìɓan ɓiǹ, nni à pɛ̀sɛ̀ngà à kɛ̀n kìnyamzɛɛ fìràɓ.
Nsoò yɛ̀ɛ Yeesus à kìghà dàm yi ɓiɓan lɛɛ̀gwey ɓi mis maa, ɓɛ gherɛ̀ngà ɓi nyi, 
lɛ kɛɛ kilɛn lɔŋ yɛ̀ɛ ǹkpaŋzì-ɓìɓan Ezayii à kpaaghà lɛ: Kan, ghɛn yɛɛ gherɛ̀ngà ɓɔlɛ ànɛ tì kpaaghà? Càg ki Kan ki resɛ̀ngà yɛ̀ɛ ghɛn?
Ɓɛ ɓaghà ɓi lɛ ɓɛ gherɛ̀n ɓisuulɛ Ezayii à kpaatìghà lɛ: 
À ɗiŋzìghà ɓɔ tìɗyaŋ, à ki kì lɛ ɓɛ̀ kɛɛ̀ ɓa ti ri syeesyee à ɗyomzɛ̀n, lɛ ɓɛ̀ kɛɛ̀ ghɛnɛn ti rì mis maa, mɛ̀rem maa mɛ̀ kɛɛ̀ fègti kiɓan ki syeesyee, lɛ ɓɛ ɓiì ki lɔ̀ɔ̀ghrɛɛ mɛrem, ǹki wɔ̀ɔ̀zi ɓɔ.
Kìɓan kiǹ kɛɛ̀ki Ezayii à kalìghà yɛ̀ɛ à ghɛngà rìkem ɗi Yeesus, ɓi cààmɛ̀n ki à kpaakpààghà kìɓan kii. 
Nsoò fɔlɔɔ mɛ̀fòm mɛ Ɓɛ̀yudɛ̀n mɛdɛŋ lɛɛ̀gwey mɛ gherɛ̀ngà nyi, kìɓan kifog, ɓɛ resìghà ɓi kiɓan kiǹ lɛ tɛntɛ̀ɛ̀n ɓi mis mɛ ɓum, lɛ Ɓɛ̀fàrìzyɛŋ ɓɛ ɓiì ki nàɓi ɓɔ ɓi naà-bɔ̀ŋzɛ̀n. 
Ɓisuulɛ ɓɛ ɓiisɛ̀ngà kì kɔ̀ni rikem ɗi ɓum à cee ɗi Bɛ̀ll.
Nni Yeesus à kpaaghà jɛ̀ɛ̀ aɗyoo lɛ: Ŋwaànɛ à gherɛɛ mɛ̀, à gherɛɛ ɓi lɔŋ lɛ mɛ̀, à gherɛɛ girig roànɛ à romgày mɛ̀. 
I mum à ghɛɛ mɛ̀, di à ghɛɛ roànɛ à romgày mɛ̀. 
Mɛ̀ ǹ-yùghà ɓi ziinɛ fɛlɛ yɛ̀ɛ kìtɛɛtɛn, lɛ mum ǹcèm ànɛ à gherɛɛ mɛ̀ kɛ̀ɛ ɓa ɓi birìm. 
I mum à woogh ɓìɓan ɓyɛm̀, kɛ̀ɛ ɓèŋ ɓyɔ, àa mɛ̀ yɛɛ ri nyi ɓiì faà bɛ̀lɛn, lɛ ǹ-yùghà ɓi ki faà ziinɛ bɛ̀lɛn, ǹ-yùghà lɔŋ lɛ nghɛɓsi yɔ̀. 
Nni ŋwaànɛ à ɓèni mɛ̀, kɛ̀ɛ ghàɓ ɓiɓan ɓyɛm̀, à rì rì ŋwaànɛ à ɓiì renì kìɓan kii. Ɓìɓan ɓi ǹkalìghà ɓyɛɛ ri ren kiɓan kii ɓi siitòn a ŋwos. 
Lɛ ɓìɓan ɓi nkpaakpàà, ɓi yin ɓiɓan ɓyɛm̀ ɓi mɛ̀ɛmiɗ, lɔŋ Tààta nyimiɗ anɛ à romgày mɛ̀, nnyɛɛ siŋdɛ̀ngà mɛ̀ ɓìɓan ɓi ǹghɛ̀ɛ̀sɛɛ kì kpaà, rì ɓi ǹghɛ̀ɛ̀sɛɛ kì rèsaagh ɓum. 
Fɔɔnnɛ ǹ-yii lɛ ǹsiŋdɛn wii wu ri cɛɓ ki fiɗyàɓ fikɔ̀ɔ̀. Nni ɓìɓan ɓi nkpaakpàà, mɛ̀ɛ nkpaakpaa lɔŋ ɓyɔ yɛ̀ɛ Tààta à kalìghà mɛ̀ lɛ ǹkpaà.
Di tìcàɓ ti Paskà ti kakay, Yeesus à yighà lɛ cààmɛ̀n kii ki lɛ a pɛsɛn ɓi ziinɛ a kɛǹ yɛ̀ɛ Seŋi ki kpaŋi. À keesìghà ɓum ɓii ɓɛ ɓɛ ɓaghà fɛ ɓi ziinɛ; nni à keesìghà ɓɔ, à kpaŋ a sugtag.
Yɛ̀ɛ Yeesus rì ɓɛ̀yilàg ɓii ɓɛ ɗiɗìghà, di Satàn à mɛ ɗiŋzi Zyudas à man à Simɔn, fèg ànɛ lɛ a tɔkɛn Yeesus ɓi nɗem, 
Yeesus à yighà lɛ Seŋi à faghà ɓìɓan ɓìcèm ɓi ɓyàg ɓii, à ki yi lɛ à pɛ̀sɛ̀ngày yɛ̀ɛ Bɛ̀ll, nni wɔɔ nnɛ à yùu kì sugtii, 
fɔɔnnɛ à pɛ̀sɛ̀ngà aɗyoo, à sɔ̀ŋɗɛ̀n ɓìlàà, à teɗ sànjà, à sìnɛ̀n ɓi kìɓon. 
Ajɛ̀m ìnɛn nnɛ à sùùrìghà mɛ̀nig ɓi taasà, à tumɛ̀n ɓɛ̀yilàg ɓii rìsòò ɗi mɛkòò di a tɔ̀tɔsi mɔ rì sànjà ànɛ à ɗyeɓɓɛ̀ngà yɛ̀ɛ kànɗa. 
Yɛ̀ɛ à kpagà yɛ̀ɛ Simɔn Pyɛɛri, Simɔn à tɔg nyi lɛ: Kan! Lɔŋ wɔ̀ yɛɛ soò mɛ̀ mɛ̀kòo? 
Yeesus à ɓàg nyi lɛ: Ɓigomìnɛ, ù yii ɓi azi anɛ ɓi kìɓan ki nkìki ki, wɔ̀lɛ ù rì nyi ɓiì siitɛɛ ki yiì ajɛ̀m. 
Pyɛɛri à kpaa nyi lɛ: Ɓɛ̀pwàà! wàa sòò ɓi mɛ mɛ̀kòò nsoò ŋwos bog. Yeesus à ɓàg nyi lɛ: I ǹsòo ɓi wɔ mɛ̀kòò, wàa ɓa ɓi ri gàɓ a lɔ̀ŋkɛm̀. 
Simɔn à kpaa min nyi lɛ: Kan, kɔ̀ɔ sòò lɔŋ mɛ mɛ̀kòò mɔ rì mɔ, u soò mɛ̀ girig lɛ, rì ɓyàg, rì ǹto. 
Yeesus à kpaa nyi lɛ: Ŋwaànɛ à mɛ wùɓɓɛ̀n, à yin lɛ ɓɛ wuɓsì tì nyi, i ki cee ɓi lɛ mɛ̀kòò mii mɛɛ̀mɛ ɓɛ soò, lɛ nyoo yìì bimiɗ ì rì ǹtɛnɛn. Nni, mìnii ri ɓɛ̀tɛnɛn, wɔ̀lɛ, àa mìniìcèm. 
Yeesus à yighà ŋwaànɛ à rì nyi ɓiì tɔ̀kɛɛ, kɛɛ̀ki à kpaaghà miì lɛ: Ɓì yin ɓɛtɛnɛn ɓɛsɛ̀ɛ̀ ɓɛ̀cèm. 
Yɛ̀ɛ à lègsìghà kìsòo mɛkòò, à pɛ̀ɛ̀zɛ̀n kì waatɛɛ ɓilàà, nni à sugtìghà kì kɔ̀rii ɓi zi, à tɔg ɓɔ lɛ: Ɓì yii azi anɛ ɓi kìɓan ki ǹkìi mìni kìn? 
Ɓì ti ɓì regì mɛ̀ lɛ ǹɗèsàg, ɓì regì tì mɛ̀ lɛ Kan, ɓì ki ti ɓì kpaaghì miì lɛ ǹɗì ǹɗèsàg, mɛ̀ tì Kan. 
Nni i màànɛ ǹɗì Kan, mɛ̀ ǹɗèsàg ǹsòo mìni mɛ̀kòò, mìni girig, ɓì ghɛ̀ɛ̀sɛɛ kì sòòraagh mɛkòò mìni rì mìni. 
Lɛ ǹfaa mìni kìfèèghrɛnà lɛ di mìni girig ɓi kilag yɛ̀ɛ mɛ̀ ǹkìi yì mìni. 
Ǹkpaa mìni kɔɔ̀kɔɔ̀ à rìkpaa lɛ: ǹkìì-kìsay adɛŋ à cee ɓi masà wìì; ǹkɛ̀nì-fìtom kɛ̀ɛ ki cee ŋwaànɛ à romi nyi. 
I ɓì yii ɓìɓan ɓiǹ, di ɓì rì ɓɛ̀mààghmaagh, nni kɛɛ̀ tɔtɔg lɛ ɓi ki ɓyɔ̀.
Àa ɓisuu miniìcèm nnɛ ǹkpaa kìɓan kiǹ. Mɛ̀ ǹ-yii ɓɛ̀roɓɛ m̀ɓɔ̀ngà wɔ̀lɛ, ki ghɛɛ̀sɛɛ lɛ jɛ̀ɛ̀ ìnɛ ì rì ǹkànɛn lɛ: Roànɛ ti ɗiɗi bìrɛs yɛ̀m ɓɛɛ̀ nyi à ghali mɛ̀ ŋaŋ-ŋaŋ ɓi nyoo, yɛ̀ɛ roǹ. 
Ǹkpaa mìni kɔ ɓigomìnɛ di ki ka kilɛn ɓi, lɛ yɛ̀ɛ ki ri ɓiì kìlɛɛ, ɓì gherɛ̀n lɛ Mɛ̀ ǹɗì roànɛ ǹɗì. 
Ǹkpaa mìni saaɗ à rìkpaa lɛ, i mum à ghàɓi mum wɛm̀ à fìtom, di mɛ̀ nnɛ à ghàɓi, i mum à ki ghàɓi mɛ̀, di à ghàɓi roànɛ à romgày mɛ̀.
Yeesus à ɓaghà lɛ, à mɛ kpaa fɔlɔɔ nni nɗem wu ɓuùsɛ̀ngà nyi ɓi ɗùm, à kalì lɛ: Ǹkpaa mìni saaɗ à rìkpaa lɛ kìbog ki ɓi mìni ki ri mɛ̀ ɓiì kàɓi. 
Ɓɛ̀yilàg ɓɛ pɛɓsɛ̀n ɓɔmiɗ a mɛ̀su, ɓɛ̀ kɛɛ̀ yi ghɛn innɛ à kpaakpààghà. 
Kìbog ki ɓi ɓɛ̀yilàg ɓii ki àa nkeesàg ki kɔkɔ̀rìghà nyi jàŋbog. 
Simɔn Pyɛɛri à tòòghrɛ̀n ɗì ǹ-yilàg ànɛ̀n ɗì càg lɛ, a tɔg nyi ghɛn innɛ a kpaaghì. 
Nni ǹ-yilàg àncèm à loŋmɛ̀ngà Yeesus ɓi-reè, à kpaa lɛ: Kan ghɛn innɛ u kalàg? 
Yeesus à ɓàg nyi lɛ: Lɔŋ roànɛ m̀ɓiì nɔ̀ɔgh bìrɛs ǹfa rì nyi nnɛ nkalàg. Nni à nɔ̀kà kìɓɛghà ki bìrɛs à fa rì Zyudas à man à Simɔn Iskariyot. 
Lɔŋ yɛ̀ɛ Zyudas à ghàɓkà kìɓɛghà ki bìrɛs kiǹ, Satàn a ɗiŋì nyi ɓi nɗem. Yeesus à kalì nyi lɛ: Com ki u ɓeɓeg lɛ u ki, kìya kɔ lɛ fyɛ̀ɗ. 
Ŋwaàdɛŋ ànɛ ɓi ɓumɓɛ ɓɛ ɗiɗìghà ɓìɗilàg ɓiǹ, à yighà ɓi ɓisuucɛ nnɛ Yeesus à kpaaghà nyi fɔ̀lɔ̀ɔ̀. 
Ɓɛ̀ro ɓɛdɛŋ ɓɛ fefèkà lɛ, yɛ̀ɛ Zyudas àa nti à ɓègì ɓàm à mɔ̀ɔ̀ni, nnɛ Yeesus à kpaakpààghà nyi lɛ a lag ɓyom ɓi ɓi ghɛɛ̀sɛɛ rì ɓɔ ɓisuu ticàɓ, nsoò lɛ a fa ɓɛ̀soghàsogha com. 
Yɛ̀ɛ Zyudas à ghàɓkà kìɓɛghà ki bìrɛs, à ghàs kì kpaŋì. Ìru wu ɓaghà di wu mɛ fìn.
Yɛ̀ɛ Zyudas à ɓaghà di à mɛ kpaŋ ɓi dan, nni Yeesus à kalìghà lɛ: Ɓigomìnɛ, Man à mum à mɛ kem, Bɛ̀ll à mɛ kem girig ɓi nyi. 
I Bɛ̀ll à mɛ kem ɓi nyi, cààmɛ̀n lɛsàg Bɛ̀ll à rì girig nyi ɓiì kemzii ɓi nyimiɗ.
Ɓɔn ɓɛm, ǹkaka tì rì mìni ɓi maa cààmɛ̀n. Ɓì rì mɛ̀ ɓiì kaà fɛlɛ yɛ̀ɛ ǹkalìghà rì Ɓɛ̀yudɛ̀n lɛ: Jàŋ inɛ ǹkɛ̀ɛ, ɓì yin lɛ ɓì yù wɔɔ. Ǹkpaa girig mìni fɔlɔɔ ɓigomìnɛ. 
Ǹfaa mìni kìdɔ̀gsɛna ki nyɔn lɛ: Kɔ̀nɛɛna. Fɛlɛ yɛ̀ɛ mɛ̀ ǹkeesìghà mìni, mìni girig, kɔ̀nɛɛnà. 
I ɓì kɔ̀nɛɛ, ɓum ɓɛ̀cèm ɓɛ ri ɓiì yiì lɛ ɓì rì ɓɛ̀yilàg ɓɛm.
Nni Simɔn Pyɛɛri à tɔkà nyi lɛ: Kan fennɛ ù rì ɓiì kɛ̀ɛ? Yeesus à ɓàg nyi lɛ: Jàŋ inɛ ǹkɛ̀ɛ, ù yin lɛ ù nɔ̀ɔ̀tì mɛ̀ wɔɔ ɓigomìnɛ; kìɓan kifog ù ri nɔ̀ɔ̀tii gɛ mɛ̀ ajɛ̀m. 
Pyɛɛri à kpaa nyi lɛ: Lɛ cɛ nnɛ ǹ-yin lɛ ǹnɔ̀ɔ̀tì wɔ̀ ɓigomìnɛ? Ǹɗì m̀pègsɛn lɛ nɗimzi cɛɓ kɛ̀m ɓisu wɔ̀ɔ̀. 
Ù ɓiì ɗimzii cɛɓ kɔɔ ɓisu wɛ̀m ɛ̀ɛ? Ǹkpaa wɔ̀ saaɗ à rìkpaa lɛ, ù rì mɛ̀ ɓiì roòzɛɛ gɛ̀n yiraa di ǹlem à zag a ka rɔŋ ɓi.
Mɛ̀rem min mɛ̀ kɛɛ̀ ɓùùsɛn, gherɛɛna Bɛ̀ll, ɓì gherɛ̀n girig mɛ̀. 
Ɓìden ɓi naa ɓi ri lɛɛ̀gwey ɓi mɛɛ mɛ Seŋi wɛ̀m; i kɛ̀ kɛɛ̀ ɓa fɔlɔɔ, di ǹkalìghà mìni. Ǹkɛ̀ɛ mìni kì pègsɛɛ jàŋ. 
M̀ɓiì ɓaà lɛ, i ǹkɛ̀ɛ, i m̀mɛ pègsɛn mini jàŋ, ǹsugtìì lɛ nteɗ mìni a lɔ̀ŋkɛm̀, lɛ di mìni girig, ɓi ɓa jàŋ inɛ mɛ̀ ǹɗì. 
Ɓì yii bee inɛ ɓi jàŋ inɛ ǹkɛ̀ɛ.
Nni Tomas à kpaaghà nyi lɛ: Kan! Tì yii ɓi jàŋ inɛ ù kɛ̀ɛ, nni lannɛ tì rì lɛ tì yi bee inɛ ì kɛ̀ɛ wɔ̀ɔ̀? 
Yeesus à ɓàg nyi lɛ: Mɛ̀ yɛɛ ri bee, rì saaɗ, rì cɛɓ. Mum à yin lɛ à kpaŋ yɛ̀ɛ Tààta di à fyee ɓi a lɔ̀ŋkɛm̀. 
I ɓyàa yi mɛ̀, di ɓì rì lɛ ɓì yi Seŋi wɛ̀m. Nni à tumɛ̀n ɓigomìnɛ, ɓì yii nyi, ɓì mɛ ki ghɛn nyi.
Nni Filiɓ à kpaaghà nyi lɛ: Kan rèsi ɓìsi Tààta, mɛ̀rem mis mɛɛ kpi ɓi mùm. 
Yeesus à kpaa nyi lɛ: Filiɓ, fìɗyàɓ fi maà ɓa rì mìni, ù ka yighà ɓi mɛ? Ŋwaànɛ à mɛ ghɛn mɛ, à mɛ ghɛn Tààta, nni lannɛ ù kpaa lɛ rèsi ɓìsi Tààta? 
Ù gherɛɛ ɓi lɛ, ki ri lɛ mɛ̀ ɓi Tààta, Tààta ɓi mɛ̀? Ɓìɓan ɓi nkpaakpaa mini ɓi, ɓi yin ɓiɓan ɓi mɛ̀ɛmiɗ yɛɛ ɓekii lɛ nkpaà, lɔŋ Tààta ànɛ à rì a lɔ̀ŋkɛm̀, yɛɛ̀ kìki ɓiɓan ɓii. 
Gherɛɛna mɛ̀ yɛ̀ɛ ǹkpaa mìni lɛ, ki ri lɛ mɛ̀ ɓi Tààta, Tààta ɓi mɛ̀; i ɓì ɓèni fɔlɔɔ, ɓì gherɛ̀n ɓisuu ɓiɓan ɓi nkìkì.
Ǹkalii mìni saaɗ à rìkpaa lɛ, ŋwaànɛ à gherɛɛ mɛ̀, à ɓiì kìi girig ɓìɓan ɓi mɛ̀ɛ nkìkì, à ki kì kɔm̀ ɓìɓan ɓi ɓi cee ɓiǹ ɓisuulɛ ǹkɛ̀ɛ yɛ̀ɛ Tààta. 
Fɔɔnnɛ com kìcèm ki ɓì rì ɓiì tɔɔ̀gh rì ɗii ɗyɛ̀m, ǹɗì mìni kɔ ɓiì kìi, lɛ Tààta a teɗ rìkem ɓi Man. 
I ɓì tɔɔgh com rì ɗii ɗyɛ̀m m̀ɓiì kìi kɔ.
I ɓì keesii mɛ̀, ɓì ɓiì ɓèŋi ɓidɔ̀gsɛna ɓyɛm̀. 
Fɔɔnnɛ m̀ɓiì ɓɔ̀ŋzii Tààta, à rom yì mìni m̀maasì mɛ̀rem adɛŋ, ànɛ à ɓa rì mìni fìɗyàɓ fikɔ̀ɔ̀. 
Nnyɛɛ ri Ǹghay à ɓɛ̀kɔɔ̀kɔɔ̀ ɓɛ ɓiɓan ànɛ ziinɛ ì yin lɛ ì teɗ, ɓisuulɛ ì ghɛɛ ɓi nyi, yɛ̀ kɛɛ̀ ki yi nyi. Lɔŋ mìni yɛɛ yii nyi ɓisuulɛ à rì ɓi mìni. 
Màa càɗ ɓi mini ɓɔɔ̀zii, ǹɗì ɓiì sugtii yi a lɔ̀ŋkin. 
Cààmɛ̀n lɛsàg ziinɛ yàa ghɛɛ̀di ɓi mɛ, lɔŋ mìni yɛɛ ri mɛ̀ ɓiì seesee ɓisuulɛ ǹɗì cem, nni mìni girig ɓì ɓiì ɓaà rì cɛɓ. 
Ŋwos anɛ̀n ɓì yii gɛ lɛ, ǹɗì ɓi Seŋi wɛ̀m, mìni ɓi mɛ̀, mɛ̀ ɓi mìni. 
Ŋwaànɛ à rì rì ɓìdɔ̀gsɛna ɓyɛm̀ à ki ɓèŋ ɓyɔ, nnyɛɛ keesii mɛ̀. Nni ŋwaànɛ à keesii mɛ̀ innɛ Seŋi wɛ̀m à ɓiì kesii, mɛ̀ ǹkeesì girig nyi, ǹki rèsɛn nyi lɛ a yi mɛ̀.
Fɔɔnnɛ Zyuudɛ, àa roànɛ lɛ Iskariyot, a kpaaghi nyi lɛ: Kan! Ki ɓaa la lɛ ɓìsi ɓɛɛ̀ɓɛ u resɛn lɛ ti yi wɔ̀, kɔ̀ɔ rèsɛn ziinɛ? 
Yeesus à ɓàg nyi lɛ: I mum à keesii mɛ̀, à ɓiì ɓèŋi jɛ̀ɛ̀ yɛ̀m, Seŋi wɛ̀m à rì nyi ɓiì keesi; tì ɓiì yùu a lɔ̀ŋkii, tì pègsɛ̀n ìkɔ̀ɔ̀ wis a lɔ̀ŋkii. 
Mum ànɛ à kessi ɓi mɛ, à yin lɛ à ɓèŋ ɓìɓan ɓyɛm̀; nni jɛ̀ɛ̀ ìnɛ ɓi wowog inɛ, ì yin jɛ̀ɛ̀ yɛ̀m, ì rì lɔŋ jɛ̀ɛ̀ ì Tààta ànɛ à romgày mɛ̀.
Ǹkpaa mìni ɓìɓan ɓiǹ yɛ̀ɛ ǹkaka lɛ rì mìni. 
Kìɓan kifog m̀maasì mɛ̀rem ànɛ à rì Kìtɛntɛ̀ɛ̀n ki Nghay ki Tààta à ɓiì romìì ɓi ɗii ɗyɛ̀m, yɛɛ ri mìni ɓiì rèsaagh ɓiɓan ɓìcèm, à ki kì lɛ, ɓi yiti ɓìɓan ɓìcèm ɓi ǹkalìghà mìni.
Ǹcàri mìni fyòoog, ǹfaa mìni fyòoog wɛ̀m. Mɛ̀ ǹfaa ɓi mini nyi yɛ̀ɛ ziinɛ ì ti ì falàg. Mɛ̀rem min mɛ̀ kɛɛ̀ cɛɛcɛɛ̀rɛ̀n, nsoò lɛ mɛ yeèghyèèghkɛ̀n.
Ɓyàa woogh fɛlɛ yɛ̀ɛ màa kpaa mìni lɛ ǹkɛ̀ɛ, m̀ɓiì ki sugtii yi a lɔ̀ŋkin. I ɓyàa keesii mɛ̀ di ɓì rì lɛ ɓì nyààrɛ̀n lɛ, ǹkɛ̀ɛ yɛ̀ɛ Tààta ɓisuulɛ, Tààta à ceetii mɛ̀. 
Ǹkpaa mìni ɓìɓan ɓiǹ ɓigomìnɛ di ɓi ka kilɛn ɓi, lɛ yɛ̀ɛ ɓi ri ɓiì kìlɛɛ, ɓì gherɛ̀n. 
Tyàa tòki ti ɓi ri mìni, ɓisuulɛ rìfòm ɗi ziinɛ ɗi tiì, nni ɗi yin ɗi ìtèɗ wulɛ ɗi ki mɛ̀ com. 
Wɔ̀lɛ ki ghɛɛ̀sɛɛ lɛ, ziinɛ yɛ̀ɛ yi lɛ, ǹkeesii Tààta rì tì lɛ, nkìki ɓiɓan lɔŋ yɛ̀ɛ Tààta à kpaaghà mɛ̀ lɛ nki. Pɛ̀sɛɛna aɗyoo, ti pɛsɛn fɛ̀.
Mɛ̀ ǹɗì kɔɔ̀kɔɔ̀ à dɛm i viìnyɛ̀, Seŋi wɛ̀m m̀pègsɛ̀n dɛm. 
Ŋwaɓ wucèm wu wu ri wù ròŋɛn ɓi mɛ̀, wɛ̀ kɛɛ̀ wum ɓiɗùn, à ti à rengì wɔ. Ŋwaɓ wucèm wu wu wumi ɓìɗùn, à farì wɔ lɛ wɛɛ konag tì kì wumì. 
Ɓì ti ɓɛ̀tɛnɛn, lɛ ɓìɓan ɓìcèm ɓi mɛ̀ɛ ǹkpaa mìni. 
Ràrɛɛna rì mɛ̀ yɛ̀ɛ ǹɗì ǹɗàrɛn ri mìni. Ŋwaɓ wu yin lɛ wu wum ɓìɗùn wɔ rì wɔ, di wu yin wu ràrɛn ɗi ǹɗyèm. Fɔlɔɔ nnɛ mìni girig ɓì yin lɛ ɓì wum ɓìɗùn di ɓì yin ɓɛràrɛn ɗi mɛ̀. 
Mɛ̀ ǹɗì ǹɗyèm, mìnii ri myaɓ. Nni ŋwaànɛ à rì ǹɗàrɛn ri mɛ̀ yɛ̀ɛ mɛ̀ ǹɗì ǹɗàrɛn ri nyi, à ɓiì wumì ɓìɗùn lɛɛ̀gwey; lɛ ɓì yin lɛ ɓì kì com kɛ̀ɛ̀ mɛ̀. 
Ŋwaànɛ à yin nɗàrɛn ɗi mɛ̀, ɓɛ mag nyi ɓi dan yɛ̀ɛ ŋwaɓ wu kite, à womdàg; ɓɛ ɓadɛ̀n min myaɓ mɛ ɓiloŋ mɛǹ, ɓɛ pig mɔ ɓi ɗuu, mɛ ɗikì. 
I ɓì rì a lɔ̀ŋkɛm̀, ɓiɓan ɓyɛm̀ ɓi ɓa rì ìkɔ̀ɔ̀ ɓi mìni, tɔɔghna com kìcèm ki ɓì kɔ̀ni, ɓɛ ri mìni kɔ ɓiì faà. 
I ɓì wumi ɓìɗùn lɛɛ̀gwey, fɔlɔɔ nnɛ Seŋi wɛ̀m à ɓiì terì rìkem, mìnii ki ɓa ɓɛyilàg ɓɛm.
Fɛlɛ yɛ̀ɛ Tààta a keesag mɛ, nnɛ mɛ̀ girig mɛ̀ ǹkeesii mìni. Kɔ̀riina ɓi nkɔ̀nɛ̀n wɛ̀m. 
I ɓì ɓèŋi ɓìdɔ̀gsɛna ɓyɛm̀, ɓì ɓiì kɔ̀rii ɓi nkɔ̀nɛ̀n wɛ̀m, fɛlɛ yɛ̀ɛ mɛ̀ m̀ɓègà ɓìdɔ̀gsɛna ɓi Seŋi wɛ̀m fɔɔnnɛ ǹkɔ̀kɔrii ɓi nkɔ̀nɛ̀n wìì. 
Ǹkalii mìni fɔlɔɔ lɛ, kìnyàà ki ǹɗì rì kɔ, kɛɛ ɓa a lɔ̀ŋkin, kìnyàà kin ki ki ron lɛ kɔɔ̀kɔɔ̀.
Kìdɔ̀gsɛna kɛm̀ ki ri lɛ: Kɔnɛɛna mìni rì mìni, fɛlɛ yɛ̀ɛ mɛ̀ ǹkeesìghà mìni. 
Ǹkɔ̀nɛ̀n àdɛŋ à cee ɓi anɛ lɛ, mum a fa cɛɓ kii ɓisuu mɛghan mii. 
Ɓì rì mɛ̀ghan mɛm̀, di ɓì kìi ɓìɓan ɓi ǹsiŋ̀dɛɛ mìni. 
Màa reŋdi ɓi mini lɛ ɓɛ̀kìì-ɓìsay, ɓisuulɛ, ǹkìì-kìsay a ti kɛ̀ɛ yi com ki masà wìì a kìkì. Wɔ̀lɛ ǹɗeŋii mìni lɛ mɛ̀ghan mɛm̀ ɓisuulɛ m̀mɛ rèsag mìni ɓìɓan ɓìcèm ɓi ǹwokà rì Seŋi wɛ̀m. 
Àa mìni yɛɛ ɓɔngà mɛ̀, lɔŋ mɛ̀ yɛɛ ɓɔngà mìni, ǹki rɛ̀si mini lɛ, ɓi kɛǹ, ɓi wum̀ ɓìɗùn, ɓìɗùn ɓin ɓi ki ɓa ɓiɗùn ɓi ɓyɛɛ finɛn, fɔɔnnɛ com kìcèm ki ɓì ɓiì tɔɔ̀gh Tààta rì ɗii ɗyɛ̀m, à rì mìni kɔ ɓiì kìi. 
Kìɓan ki mɛ̀ ǹsiŋ̀dɛɛ mìni ki ri lɛ, ɓi kɔnɛn mìni rì mìni.
I ziinɛ ì ɓèèzɛɛ mìni yiina lɛ ì lokà mɛ̀ kì ɓèèzɛɛ ri mìni. 
I ɓi ɓa ɓum ɓɛ ziinɛ, di ziinɛ ì rì lɛ ì keesì mìni fɛlɛ yɛ̀ɛ com ki yɔ̀. Nni yɛ̀ɛ ɓì yin ɓum ɓɛ ziinɛ, ki ki ɓa lɛ m̀ɓɔ̀ngà mìni, m̀pisì mìni ɓi ziinɛ, kɛɛ̀ki ziinɛ yɛɛ̀ ɓèeɓeèzɛ̀n mìni miì. 
Yitiina jɛ̀ɛ̀ ìnɛ ǹkpaaghà mìni lɛ: Ǹkìì-kìsay a cee ɓi masà wìì. I ɓɛ yeesìghà mɛ̀, ɓɛ ri yeesi girig mìni. I ɓɛ ɓegà ɓìɓan ɓyɛm̀, ɓɛ ɓiì ɓèŋi girig ɓiŋkìn. 
Wɔ̀lɛ ɓɛ ri kì mini ɓìɓan ɓiǹ ɓìcèm ɓisu wɛ̀m, lɛ ɓɛ yii ɓi roànɛ à romgày mɛ̀. 
I ǹ-yùghà ɓi, kɛ̀ɛ nki tòòghrɛn ri ɓɔ, di ɓɛ yin lɛ ɓɛ ɓa rì bɛ̀lɛn; nni ɓigomìnɛ, ɓɛ yin ɗi com ki kpaayɛn ɓisuu kiɓe kaa. 
Ŋwaànɛ à ɓèèzɛɛ mɛ̀ à ɓèèzɛɛ girig Seŋi wɛ̀m. 
I kɛ̀ɛ nkì ɓɛgɛn ɓɛ ɓiɓan ɓɛ ŋwaàdɛŋ à ka kighà ɓi ɓi nyìinyìm wàa, di ɓɛ yin ri bɛ̀lɛn. Nni ɓigomìnɛ, ɓɛ nghɛɛ ɓìɓan ɓi mɛ̀ɛ nkìi, ɓɛ ki ɓèèzɛn lɛ rì mɛ̀ rì Seŋi wɛ̀m. 
Wɔ̀Lɛ ki kilɛɛ fɔlɔɔ, lɛ kɛɛ ɓa yɛ̀ɛ ki ri kìkànɛn ɓi ɓìdɔ̀gsɛna ɓyaa lɛ: Ɓɛ ɓeèzɛ̀ngà mɛ̀ kɛ̀ɛ̀ ǹto wu kiɓan. 
Yɛ̀ɛ m̀maasì-mɛ̀rem ànɛ ǹɗì ɓiì romiì à ɓiì yùu, nnyɛɛ ri Ǹghay à ɓɛ̀kɔɔ̀kɔɔ̀ ɓɛ ɓiɓan ànɛ à pɛ̀sɛɛ yì yɛ̀ɛ Tààta, à ɓiì tɛɛ̀zii ɓum kìɓan kɛm̀. 
Mìni girig, ɓì ri tɛɛzi ɓum kìɓan kɛm̀ ɓisuulɛ, rì mɛ̀ rì mìni, tì rì ǹɗaŋ, à tumɛ̀n a rìtumɛ̀n.
Màa kpaa mìni ɓìɓan ɓiǹ lɛ kɛ̀ ɓi kɛ̀ɓtɛn fìɓàg. 
Ɓɛ ri nàɓ mini ɓi naa yi bɔ̀ŋzɛ̀n; cààmɛ̀n ki riì kɔm̀, kɔ yɛɛ ri ɓa lɛ, i mum à woli kìbog ki ɓi mìni, à fèkì lɛ à kìi Bɛ̀ll kìsay. 
Ɓɛ ri ɓiì kìkii fɔlɔɔ lɛ, ɓɛ yighà ɓi Tààta, ɓɛ̀ kɛɛ̀ ki yi mɛ. 
Wɔ̀lɛ màa kpaa mìni ɓìɓan ɓiǹ lɛ yɛ̀ɛ cààmɛ̀n ki ri kpaŋ, ɓì yitì lɛ ǹkalìghà mìni ɓyɔ̀. Ǹkalìghà ɓi mini ɓyɔ a rìtumɛ̀n ɓisuulɛ m̀ɓaghà rì mìni.
Ɓigomìnɛ ǹkɛ̀ɛ yɛ̀ɛ roànɛ à romgày mɛ̀. Nsoò wààdɛŋ ù tɔɔgh ɓi mɛ lɛ, ù kɛ̀ɛ fe? 
Wɔ̀lɛ bim i mɛ ron mini ɓi mɛ̀rem ɓisuulɛ, màa kpaa mìni ɓìɓan ɓiǹ. 
Ǹsoò fɔlɔɔ, ǹkpaa mìni saaɗ lɛ ki ri mìni kìrɔɔ lɛ nkɛǹ; lɛ i ǹkɛ̀ɛ ɓi, m̀maasì-mɛ̀rem à yin lɛ à yù a lɔ̀ŋkin; wɔ̀lɛ i ǹkɛ̀ɛ, ǹɗom yì mìni nyì. 
Nni yɛ̀ɛ à ri yù, à ri konag ki rèsii ɓumɓɛ ɓi ziinɛ lɛ, mɛ̀yitì maa ɓi kìɓan ki kiɓe, rì ɓi saaɗ, rì ɓi rìren ɗi ɓiɓan ɗi Bɛ̀ll, mɛ ri kìtɛ̀ŋtɛ̀ŋ. 
Mɛ ri kìtɛ̀ŋtɛ̀ŋ ɓi kìɓan ki kiɓe ɓisuulɛ, ɓɛ gherɛɛ ɓi mɛ. 
Mɛ ɓa zɛ̀ɗ ɓi kìɓan ki saaɗ ɓisuulɛ, mɛ̀ ǹkɛ̀ɛ yɛ̀ɛ Tààta, ɓyàa ghɛɛ̀di ɓi mɛ. 
Mɔ zɛ̀ɗ ɓi kìɓan ki riren ɗi ɓiɓan ɗi Bɛ̀ll, ɓisuulɛ, kìɓan ki rifòm ɗi ziinɛ ki mɛ renɛ̀n.
Ǹkaka rì ɓìɓan lɛɛ̀gwey ɓi lɛ nkpaà mìni, nni ɓì yin lɛ ɓì wog ɓyɔ ɓigomìnɛ. 
Lɔŋ yɛ̀ɛ Nghay à ɓɛ̀kɔɔ̀kɔɔ̀ ɓɛ ɓiɓan a ri yù, à ri rèsi mini saaɗ bimiɗ. Lɛ, àa kpaa ɓi mini ɓìɓan ɓi nyimiɗ yɛɛ ɓekii lɛ a kpaà, à rì lɔŋ mini ɓiì kpaà ɓìɓan ɓìcèm ɓi à woogh, à ki kpaa mini ɓìɓan ɓi ɓi ghɛɛ̀sɛɛ kì kìlɛɛ ɓi mɛ̀ru mɛ asu. 
À rì mɛ̀ ɓiì kemzii ɓisuulɛ à ri teɗ ɓiɓan ɓyɛm̀, à kpaa mìni ɓyɔ̀. 
Ɓìɓan ɓìcèm ɓi Tààta à rì rì ɓyɔ, ɓi ri ɓiŋkɛ̀m, fɔlɔɔ nnɛ màa kpaa miì lɛ, Nghay à ri teɗ ɓiɓan ɓyɛm̀, à kpaa mìni ɓyɔ̀.
Cààmɛ̀n lɛsàg ɓyàa ghɛɛ̀di ɓi mɛ; nni yɛ̀ɛ maa cààmɛ̀n à ɓiì ghaghii ti, ɓì ghɛɛ̀di mɛ̀.
Fɔɔnnɛ ɓɛ̀yilàg ɓii ɓɛdɛŋ ɓɛ tɔɔghrɛ̀ngà wɔɔ ɓɔ rì ɓɔ lɛ: Kìɓan ki à kpaa ɓìsi ki, ki ri ɓà azi lɛ cɛ? À kpaa lɛ: Cààmɛ̀n lɛsàg ɓyàa ghɛɛ̀di ɓi mɛ. Yɛ̀ɛ maa cààmɛ̀n à ɓiì ghaghii ti, ɓì ghɛɛ̀dì mɛ̀, rì tì lɛ ǹkɛ̀ɛ yɛ̀ɛ Tààta. 
Fɔɔnnɛ ɓɛ kpaaghà lɛ: Cààmɛ̀n lɛsàg ànɛ à kpaa ànɛ, à rì azi lɛ cɛ? Ɓìsii woogh ɓi com ki a kɔ̀nkɔn lɛ a kpaà.
Yeesus à yighà lɛ ɓɛɛ̀ kɔ̀nkɔn lɛ ɓɛɛ tɔg nyi kìɓan kiǹ; fɔɔnnɛ à kpaaghà ɓɔ lɛ: Ɓi tɔɔtɔɔ̀ghrɛ̀n azi anɛ ɓi kìɓan ki màa kpaa mìni lɛ, cààmɛ̀n lɛsàg ɓyàa ghɛɛ̀di ɓi mɛ, nni yɛ̀ɛ maa cààmɛ̀n à ɓiì ghaghii ti ɓì ghɛɛ̀dì mɛ̀. 
Ǹkalii mìni saaɗ à rìkalì lɛ ɓì ɓiì kìi lɛ ɓì rèn, ɓì ki seeghkɛn, ziinɛ yɔ̀ɔ̀ nyàànyàà. Ɓì ri ɓa ri ǹɗemi-kɛŋɛn, kìɓan kifog ǹɗem win wu kɛŋɛn wu ɓiì lɔ̀ɔ̀ghrɛɛ kinyàà. 
Cààmɛ̀n ki giɓ a kɔ̀rii ɗyem, à rì nɗem wu ɓeɓtɛn lɛ cààmɛ̀n kii ki ntɔɓ ki kpaŋi. Nni i man à mɛ yalɛ̀n, à ɗimzɛ̀n rìkɛŋ ɗii ɗiǹ lɛ kìnyàà ki à rì rì kɔ lɛ ǹto wu mum wu yalɛɛ ɓi ziinɛ. 
Fɔlɔɔ nnɛ mìni girig bì rì rì ǹɗemi-kɛŋɛn ɓigomìnɛ, kìɓan kifog ǹɗi ghɛɛ̀di mini. Nni yɛ̀ɛ ǹɗi ghɛɛ̀di mini, mɛ̀rem min mɛ ri wog kinyàà, mum àa ki ɓàtɛn ti ɓi mini kìnyàà kiǹ. 
Ŋwos anɛ̀n, ɓyàa tɔg ti ɓi mɛ kìɓan. Ǹkpaa mìni ɓi saaɗ lɛ: Com kìcèm ki ɓì ri tɔg Tààta, à ri fa mini kɔ ɓi ɗii ɗyɛ̀m. 
À kpaŋ ɓigomìnɛ, ɓì ka tɔg ɓi com kidɛŋ ɓi ɗii ɗyɛ̀m. Tɔɔghna, ɓɛɛ fa mìni, di fɔɔnnɛ kìnyàà kin kɛɛ roǹ. 
Màa kpaa mìni ɓìɓan ɓiǹ ɓi dàɗkì. Cààmɛ̀n ki riì kɛɛ̀ki màa tòòghrɛn ti ɓi ri mìni ɓi dàɗkì, ǹɗi kpaa lɔŋ mini ɓìɓan ɓi ɓi seesee Tààta lɛ tɛntɛ̀ɛ̀n. 
Ŋwos anɛ̀n ɓì tɔɔgh gɛ Tààta ɓìɓan ɓi ɗii ɗyɛ̀m, nni mɛ̀ ǹki kalii ɓi mìni lɛ, m̀ɓɔ̀ŋzaagh gɛ Tààta ɓisu wiǹ; 
lɛ Tààta nyimiɗ a keesii mìni ɓisuulɛ ɓì keesìghà mɛ̀, ɓì ki gherɛn lɛ m̀pɛ̀sɛ̀ngày yɛ̀ɛ Bɛ̀ll. 
M̀pɛ̀sɛ̀ngày yɛ̀ɛ Tààta, ǹ-yùy ɓi ziinɛ. Nni ɓigomìnɛ m̀pɛ̀sɛɛ ɓi ziinɛ, ǹsugtì yɛ̀ɛ Tààta.
Fɔɔnnɛ ɓɛ̀yilàg ɓii ɓɛ kpaaghà nyi lɛ: Ghɛna ɓà min yɛ̀ɛ u tòtog ri ɓìsi ɓigomìnɛ lɛ tɛntɛ̀ɛ̀n, kɛ̀ɛ̀ dàɗkì. 
Ɓigomìnɛ tì mɛ yi lɛ ù yii ɓìɓan ɓìcèm, rì tì lɛ, ki ghɛɓsii ɓi com lɛ mum a tɔg wɔ̀ ǹtɔɔ̀tɔɔgh. Fɔlɔɔ nnɛ tì gherɛɛ miì lɛ ù ɓaghày yɛ̀ɛ Bɛ̀ll. 
Nni Yeesus à ɓàkà ɓɔ lɛ: Ɓigomìnɛ nnɛ ɓì mɛ gherɛ̀n? 
Ɓì ghɛɛ! Cààmɛ̀n ki riì, kiŋcèm ki mɛ kpaŋ, kɛɛ̀ki ɓì ɓiì tyàŋzɛɛ, mum ǹcèm à nɔ̀ɔ̀tì bee yiì, ɓi càɗ mɛ̀ cɛ̀ncɛm; nsoò fɔlɔɔ, ǹ-yin cɛ̀ncɛm, lɛ Tààta à rì ɓɛɛ̀ mɛ̀. 
Mɛ̀ɛ ǹkpaa mìni ɓìɓan ɓiǹ lɛ, ɓi ɓa rì fyòoog a lɔ̀ŋkɛm̀. Ɓì ɓiì ɓaà rì ǹ-yeesɛ̀n ɓi ziinɛ nni sììriina mɛ̀rem, mɛ̀ m̀mɛ yag ziinɛ ɓi-tèɗ.
Yɛ̀ɛ Yeesus à kpaaghà ɓìɓan ɓiǹ, nni à ɓegsìghà mis aɗyoo, à kpaa lɛ: Tààta, cààmɛ̀n ki mɛ kpaŋ, kemzi Man wɔɔ̀, di Man wɔɔ̀ a kemzi girig wɔ̀. 
Fɛlɛ yɛ̀ɛ ù faghà nyi ìtèɗ wu lɛ a lami ɓum ɓɛ̀cèm, à fa ɓɛ̀sɛ̀ɛ̀ ɓɛ̀cèm ɓɛ ù faghà nyi cɛɓ ki fiɗyàɓ fikɔ̀ɔ̀. 
Cɛɓ ki fiɗyàɓ fikɔ̀ɔ̀ ki ri lɛ, ɓɛɛ yi wɔ̀, lɛ wɔ̀ yɛɛ ri m̀bobog à kɔɔ̀kɔɔ̀ à Bɛ̀ll, ɓɛ ki yi Yeesus Kiris, roànɛ ù romgày. 
Mɛ̀ɛ ǹkemzii wɔ̀ ɓi ziinɛ, ǹlègsì kìsay ki ù faghà mɛ̀ lɛ nki. 
Nni ɓigomìnɛ, Tààta wɔ̀ɔ̀ kemzi mɛ̀ jàŋbog rì wɛ̀ɛmiɗ, rì rìkem ɗi m̀ɓaghà rì ɗyɔ jàŋbog rì wɔ̀, di ziinɛ ì ka yin.
Ǹɗèsìghà ɗii ɗyɔɔ a ɓumɓɛ ù faghà mɛ̀ ɓi ziinɛ; ɓɛ ɓaghà ɓum ɓɔɔ, nni ù faghà mɛ̀ ɓɔ, ɓɛ ki ɓèŋ jɛ̀ɛ̀ yɔ̀ɔ̀. 
Ɓigomìnɛ, ɓɛ mɛ yi lɛ, ɓìɓan ɓìcèm ɓi ù faghà mɛ̀, ɓi riì a lɔ̀ŋkɔɔ. 
Ɓisuulɛ ǹfaghà ɓɔ ɓìɓan ɓi ù faghà mɛ̀, ɓɛ ghaɓ ɓyɔ, ɓɛ ki konag ki yiì lɛ, m̀pɛ̀sɛ̀ngày a lɔ̀ŋkɔɔ, ɓɛ ki gherɛn lɛ wɔ̀ yɛɛ romgày mɛ̀. 
Ɓisu waa nnɛ m̀ɓɔ̀ŋzàg. Ǹ-yin ɓiì ɓɔ̀ɔɓɔ̀ŋzì ɓisuu ziinɛ, m̀ɓɔ̀ŋzii ɓisuu ɓɛroɓɛ ù faghà mɛ̀, ɓisuulɛ ɓɛ ri ɓɛnkɔ̀ɔ̀. 
Com kɛm̀ kìcèm ki ri kiŋkɔɔ, fɔɔnnɛ kiŋkɔɔ kicèm ki ri girig kiŋkɛ̀m. Ɓi ɓɔ nnɛ rìkem ɗyɛ̀m ɗyɛɛ̀ rèeresɛ̀n. 
Mɛ̀ ǹ-yiìdi ti ɓi ziinɛ, ɓɔ yɛɛ rɔɓi ɓi ziinɛ, yɛ̀ɛ mɛ̀ ǹ-yùu a lɔ̀ŋkɔɔ. Tààta ànɛ à rì ǹtɛnɛn, ɓèŋa ɓumɓɛ ù faghà mɛ̀ rì ɗii ɗyɔɔ, lɛ di ɓɛɛ ɓa ɓɛ̀ràrɛn yɛ̀ɛ ɓìsii ri ɓɛ̀ràrɛn lɛ rì mɛ̀ rì wɔ̀. 
Cààmɛ̀n ki mɛ̀ɛ nɗì rì ɓɔ, mɛ̀ɛ mɓèŋɓeŋi ɓɔ, ɓì ɗii ɗyɔɔ, mɛ̀ɛ nkàakàmɛ̀n ɗì ɓɔ, nsoò kìbog ki ɓi ɓɔ kɛ̀ kɛɛ̀ ɗyaŋ; i ki cee ɓi lɛ roànɛ à ghɛ̀ɛ̀sɛ̀ngà kìɗyaŋì lɛ mɛ̀kànì mɛɛ roǹ. 
Nni ɓigomìnɛ, ǹ-yùu a lɔ̀ŋkɔɔ; ǹki kpaa ɓìɓan ɓi, cààmɛ̀n ki ǹkaka ɓi ziinɛ, lɛ di ɓɛɛ ɓa rì kìnyàà. 
Ǹfaghà ɓɔ ɓìɓan ɓyɔɔ, fɔɔnnɛ ziinɛ ì ɓèèzɛ̀ngà ɓɔ lɛ ɓɛ yin ɓumɓɛ ɓi ziinɛ, yɛ̀ɛ mɛ̀ ǹ-yin ŋwaànɛ fɛ ɓi ziinɛ. 
M̀ɓɔ̀ŋzii ɓi wɔ lɛ u pisi ɓɔ ɓi ziinɛ, mɓɔ̀ŋzàg lɔŋ wɔ lɛ, u lɛgsi ɓɔ kìɓe. 
Ɓɛ yin ɓumɓɛ fɛ ɓi ziinɛ fɛlɛ yɛ̀ɛ mɛ̀ ǹ-yin ŋwaànɛ fɛ ɓi ziinɛ. 
Kìya lɛ rì saaɗ wɔ̀ɔ̀, ɓɛɛ ɓa ɓum ɓɔɔ; ɓìɓan ɓyɔɔ ɓi ri saaɗ. 
Fɛlɛ yɛ̀ɛ ù romgày mɛ̀ ɓi ziinɛ, mɛ̀ girig mɛ̀ɛ nɗomi ɓɔ ɓi ziinɛ. 
Mɛ̀ɛmiɗ mɓèeɓeŋɗɛ̀n ntɛnɛn lɛ ɓɔ, lɛ di ɓɔ girig ɓɛɛ ɓa ɓɛ̀tɛnɛn ɓi saaɗ ɓi ɗùm.
M̀ɓɔ̀ŋzii ɓi wɔ ɓisu waa lɔŋ cɛ̀ncaa, m̀ɓɔ̀ŋzii wɔ̀ girig ɓisuu ɓum ɓɛ̀cèm ɓɛ ɓɛ ɓiì gherɛɛ mɛ lɛ rìghagsì ɗyaa ɗi ɓɔlɛ̀ ànɛ ɓɛ ri ɓɔ ɓiì ghagsii. 
M̀ɓɔ̀ŋzii wɔ̀ lɛ ɓɛɛ ɓa ɓɛ̀ràrɛn kìbyɔg kìfog Tààta, yɛ̀ɛ ù rì ɓi mɛ̀, mɛ̀ ɓi wɔ̀, kìya lɛ ɓɔ girig ɓɛɛ ɓa ɓɛ̀ràren ɓi ɓìsi di fɔɔnnɛ ziinɛ yɛ̀ɛ gherɛn lɛ, wɔ̀ yɛɛ romgày mɛ̀. 
Mɛ̀ ǹfaghà ɓɔ rìkem ɗi ù faghà mɛ̀, lɛ ɓɛɛ ɓa ɓɛ̀ràrɛn kibyɔg kìfog yɛ̀ɛ ɓìsi. 
Mɛ̀ ɓi ɓɔ, wɔ̀ ɓi mɛ̀, lɛ di ɓɛɛ ɓa ɓɛ̀ràrɛn lɛ kɔɔ̀kɔɔ̀ kìbyɔg kìfog, ziinɛ ì ki yi lɛ wɔ̀ yɛɛ romgày mɛ̀, nni ǹkeesìghà ɓɔ yɛ̀ɛ wɔ̀ɔ̀ keesìghà mɛ̀. 
Tààta kɛɛ̀ kɔ̀nkɔn mɛ lɛ, jàŋ inɛ ǹɗì, ɓumɓɛ ù faghà mɛ̀, ɓɛɛ ɓa girig wɔɔ nɗaŋ ri mɛ̀, di ɓɛɛ ghɛǹ rìkem ɗyɛ̀m ɗi ù faghà ɓisuulɛ ù keesìghà mɛ̀ di ziinɛ ì ka kilɛn ɓi. 
Tààta ànɛ à rì lɛ saaɗ, ziinɛ ì yighà ɓi wɔ, lɔŋ mɛ̀ yɛɛ yighà wɔ̀, ɓɛ̀roɓɛ ɓɛ ki yi lɛ wɔ̀ yɛɛ romgày mɛ̀. 
Ǹɗèsìghà ɓɔ ɗii ɗyɔɔ, m̀ɓiì ki rèsii ti ɓɔ ɗyɔ lɛ di ǹkɔ̀nɛ̀n ànɛ ù rì rì nyi ɓisu wɛ̀m a ɓa a lɔ̀ŋkaa, mɛ̀ɛmiɗ m̀ɓa a lɔ̀ŋkaa.
Yɛ̀ɛ Yeesus à kpaaghà ɓìɓan ɓiǹ, nni à pɛ̀sɛ̀ngà rì ɓɛ̀yilàg ɓii, ɓɛ kɛǹ cɛcɛɗ ki maa ǹsyòm ànɛ lɛ Sedirɔŋ. Ɓɛ ɗiŋì rì ɓɛ̀yilàg ɓii ɓi dɛm idɛŋ ìnɛ ì ɓaghà wɔɔ. 
Zyudas ànɛ à ghɛ̀ɛ̀sɛ̀ngà nyi kì kàɓi a yighà jàŋ inɛ̀n, lɛ Yeesus rì ɓɛ̀yilàg ɓii ɓɛ nti ɓɛ taŋzàg wɔɔ. 
Nni Zyudas à tekà lɛ rì nɗaŋ wu ɓɛsujàà, rì ɓɛ̀ɓèŋì-naà-Bɛ̀ll, ɓɛ ɓɛ̀pìrɛɛtìrɛ̀ ɓɛgwey rì Ɓɛ̀fàrìzyɛŋ ɓɛ romgày, à yùy rì ɓɔ wɔɔ ɓi dɛm inɛ̀n. Ɓɛ ɓaghày lɛ rì ɓɛ̀lamɓà, rì tìŋwɔkì rì ɓyom ɓi ribaŋì.
Nni yɛ̀ɛ Yeesus à yighà ɓìɓan ɓìcèm ɓi ɓi ghɛɛ̀sɛ̀ngà nyi kì tanɛɛ, fɔɔnnɛ à tyɛ̀ɛ̀tɛ̀ngà ɓɔ a nyoo, à tɔg ɓɔ lɛ: Ghɛn innɛ ɓi kaakàà? 
Ɓɛ ɓaàg lɛ: Ti kaakaa Yeesus ànɛ a Naazarɛt. Yeesus à kpaa ɓɔ lɛ: Mɛ̀ɛ nɛ. Zyudas ànɛ à kàɓkà nyi à ɓaghà rì ɓɔ mɛ̀rɛy. 
Lɔŋ yɛ̀ɛ Yeesus à kpaghà ɓɔ lɛ: Mɛ̀ɛ nɛ, ɓɛ sugtìghà rì jɛ̀m ɓɛ kpilàg ɓi zi. 
Yeesus à tɔgtì ɓɔ lɛ: Ghɛn innɛ ɓi kaakàà? Ɓɛ ɓaàg lɛ: Ti kaakaa Yeesus ànɛ a Naazarɛt. 
Nni Yeesus à ɓàkà ɓɔ lɛ: Màa kalii mìni lɛ, mɛ̀ɛ nɛ. I ki ri lɛ mɛ̀ nnɛ ɓi kaakàà, càrina ɓum ɓɛmbog ɓɛǹ, ɓɛɛ ghaàgh. 
À kpaaghà fɔlɔɔ lɛ kɛɛ ɓa lɔŋ yɛ̀ɛ à kalìghà lɛ: Mɛ̀ɛ nɗimzii ɓi nsoò kìbog ki ɓi ɓumɓɛ ù faghà mɛ̀.
Nni Simɔn Pyɛɛri ànɛ à ɓaghà rì gàfàg ɓi ɗyaŋ, à sɔŋìghày yɔ̀ à kpɛ̀ɛ̀ ǹkìì-kìsay a rìfòm ɗi ɓɛpìrɛɛtìrɛ̀ à syaŋ nyi ìreè wu weèlem. Ǹkìì-kìsay àǹcèm à ɓaghà ɗii lɛ Malkus. 
Yeesus à kpaa Pyɛɛri lɛ: Pɛ̀ɛ̀zi gàfàg ɓi ɗyaŋ. Mɛ̀ m̀ɓiì rɔ̀ɓi kɛ̀ɛ nnɔ ɓeŋ ànɛ Tààta à faghà mɛ̀ lɛ nnɔ?
Fɔɔnnɛ ǹɗaŋ wu ɓɛsujàà wiǹ, rì Ǹkɔ̀mɛ̀n wàà, rì Ɓɛ̀yudɛ̀n ɓɛ ɓɛ mɓègì naà-Bɛ̀ll ɓɛ ɓangà Yeesus, ɓɛ kaŋ̀ nyi bɛn. 
Ɓɛ ka kɛ̀ngà ɗì nyi yɛ̀ɛ Ann; lɛ Ann à ɓaghà seŋi gili Kayif. Kayif àncèm yɛɛ ɓaghà rìfòm ɗi ɓɛpìrɛɛtìrɛ̀ ɓi bèg ìnɛn. 
Nyi yɛɛ ki reɓkà Ɓɛ̀yudɛ̀n lɛ, ki ri kìrɔɔ lɛ mum a wu bog ɓisuu kilɔ̀ŋ.
Simɔn Pyɛɛri rì ǹ-yilàg àdɛŋ, ɓɛ nɔɔ̀nɔ̀ɔ̀tìghà Yeesus. Nni yɛ̀ɛ rìfòm ɗi ɓɛpìrɛɛtìrɛ̀ ɗi yighà ǹ-yilàg ànɛ̀n, nyii ɗiŋìghà ɓɛɛ̀ Yeesus ɓi nlɛmɓog wu rifòm ɗi ɓɛpìrɛɛtìrɛ̀. 
Wɔ̀lɛ Pyɛɛri à rɔɓkà ɓi dan, jàŋbog rì ìsuunaa. Nni ǹ-yilàg àmbog ànɛ à yisɛ̀ngà rì rìfòm ɗi bɛ̀pìrɛɛtìrɛ̀ à kpagày, à tòòghrɛ̀n ɓɛɛ̀ giɓ anɛ à ɓèŋɓèŋgà ìsuunaa, à ɗiŋzì min Pyɛɛri. 
Nni giɓ anɛ à ɓèŋɓèŋgà ìsuunaa ànɛ̀n à tɔkà Pyɛɛri lɛ ù rì girig kìbog ki ɓi ɓɛ̀yilàg ɓɛ ŋwaànɛ wa? Pyɛɛri à ɓàg lɛ: Àg, ǹ-yin n-yilàg wìì. 
Ɓɛ̀kìì-ɓìsay rì ɓɛ̀ɓèŋì naà-Bɛ̀ll ɓɛ rɛrɛ̀lìghà wɔɔ, di ɓɛɛ̀ wowog ɗuu ɗi ɓɛ ghɛŋzɛ̀ngà lɛ kìfɛɓ ki ɓaghà ɓiì kìkii. Pyɛɛri à rɛrɛ̀lìghà ǹɗaŋ ri ɓɔ, à wowòg girig ɗuu.
Nni rìfòm ɗi ɓɛpìrɛɛtìrɛ̀ ɗi tɔkà Yeesus kìɓan ki ɓi ɓɛ̀yilàg ɓii, rì ɓìɓan ɓi à ti à rèèrèsàg ɓɔ. 
Yeesus à ɓàg nyi lɛ: Mɛ̀ɛ ǹtòtoogh lɛ tɛntɛ̀ɛ̀n rì ɓumɓɛ ɓi ziinɛ. Mɛ̀ nɗèresii ɓum ɓyààmɛ̀n ɓìcèm ɓi naa yi bɔ̀ŋzɛ̀n, rì ɓi naà-Bɛ̀ll, jàŋ yi Ɓɛ̀yudɛ̀n ɓɛ ti ɓɛ taŋzàg, kɛ̀ɛ nki kpaa kiɓan kidɛŋ a rìnyam. 
Nni lannɛ mɛ̀ɛnɛ u tɔtɔg mɛtɔɔ̀ghtɔɔgh? Tɔgha ɓumɓɛ ɓɛ nwowoogh ɓìɓan ɓi mɛ̀ɛ nkpaakpaa, ɓɛɛ kpaà wɔ̀ com ki mɛ̀ɛ nkpaa ɓɔ, lɛ ɓɛ yii ɓìɓan ɓi mɛ̀ɛ nkpaakpaa. 
Yɛ̀ɛ Yeesus à kpaaghà fɔlɔɔ, nni kìbog ki ɓi ɓumɓɛ ɓɛ mɓègì naà-Bɛ̀ll ɓɛ ɓɛ rɛrɛ̀lìghà foo, ki ɓokà nyi rìɓɛn, ki kpaa lɛ: Rìɓàg ɗi u ɓàɓag rifòm ɗi ɓɛpìrɛɛtìrɛ̀ ɗyɛɛ̀ɗìn? 
Yeesus à ɓàg nyi lɛ: I màa sɛ̀rii kìɓàagh, rèsi mɛ̀ jàŋ inɛ zɛ̀ɗ i rì, wɔ̀lɛ i màa ki konaagh kì ɓàagh, ɓi cɛ nnɛ ù ɓoogh mɛ̀?
Nni Ann à romgà nyi ǹkàŋɛn yɛ̀ɛ Kayif ànɛ à ɓaghà rìfòm ɗi ɓɛpìrɛɛtìrɛ̀.
Simɔn Pyɛɛri à ɓaghà wɔɔ, à wowòg ɗuu, nni ɓɛ tɔkà nyi lɛ: Wɔ̀ɔ̀ yin irig kìbog ki ɓi ɓɛ̀yilàg ɓii? Pyɛɛri à roòzɛ̀n, à kpaa lɛ: Àg, ǹ-yin n-yilàg wìì. 
Nni kìbog ki ɓi ɓɛ̀kìì-ɓìsay ɓɛ rifòm ɗi ɓɛpìrɛɛtìrɛ̀ ki ki ɓaghà càŋàcaŋa ki ŋwaànɛ Pyɛɛri à rengà ìreè, ki kpaaghà lɛ màa ghɛɛ ɓi wɔ ɓi dɛm i ɓìte nɗaŋ ɗi nyi? 
Pyɛɛri à roòzɛ̀n tì, nni ǹlem à zag a ghàskà kì rɔŋì.
Nni ɓɛ pɛsɛ̀ngà rì Yeesus yɛ̀ɛ Kayif, ɓɛ kɛǹ ɗì nyi a kìkpanà ki ɓɛyɔ̀m ɗì sariwa lɛ ɓuɓ. Ɓɔmiɗ ɓɛ ɗiŋìghà ɓi ɓi kìkpanà ki ɓɛyɔ̀m kiǹ, lɛ ɓɛ̀ kɛɛ̀ foŋɗɛn ɓɔmiɗ kìsyeg ɓi nyòò, lɛ ɓɛɛ ɗi Paskà. 
Fɔɔnnɛ gɔmìnà ànɛ lɛ Pilat à kpagày, à kɛ̀n jàŋ inɛ ɓɛ ɓaghà, à kpaa lɛ: Kìɓan adi kɛɛ̀ki ɓi kpaaghì ɓì ràɗ rì ŋwaànɛ? 
Ɓɛ pɛɛ̀zì nyi lɛ: I àa yin fàràfara, di tì yùu yì ɓi ri nyi a lɔ̀ŋkɔɔ. 
Nni Pilat à kpaaghà ɓɔ lɛ: Mìniìɓɔmiɗ terina nyi, ɓi yɔm̀ nyi ɓi ɓìdɔ̀gsɛna ɓin. Ɓɛ̀yudɛ̀n ɓɛ kpaa Pilat lɛ: Tì yin ɗi ìtèɗ wulɛ tì ren lɛ ɓɛɛ wey mum. 
Ki kilɛ̀ngà fɔlɔɔ lɛ, di jɛ̀ɛ̀ ìnɛ Yeesus à kpaaghà lɛ a resi rìkuu ɗi riwù ɗi à ghɛ̀ɛ̀sɛ̀ngà kìwiì, yɛ̀ɛ ron. 
Nni Pilat à sugtìghà kì ɗiŋii ɓi kìkpanà ki ɓɛyɔ̀m, à reŋì Yeesus, à tɔg nyi lɛ: Ù rì nya rìfòm ɗi Ɓɛ̀yudɛ̀n? 
Yeesus à ɓàg nyi lɛ: Wɔ̀ yɛɛ kpaa kìɓan kiǹ gìn, ɓum ɓɛdɛŋ ɓɛɛ kalii wɔ̀ fɔlɔɔ ɓɛ raɗ rì mɛ̀? 
Pilat à ɓàg lɛ: Mɛ̀ ǹɗì muu Ɓɛ̀yudɛ̀n gìn? Ɓumɓɛ ɓi kìlɔ̀ŋ kɔɔ, rì ɓɛ̀pìrɛɛtìrɛ̀ ɓɛgwey ɓɔ yaa yùu rì wɔ̀ a lɔ̀ŋkɛm̀, nni kìɓan aɗi kɛɛ̀ki wɔ̀ɔ nkìi? 
Yeesus à ɓàg nyi lɛ: Kìlɔ̀ŋ kɛm̀ ki yin fɛ ɓi ziinɛ, i kaa rì ɓi ziinɛ, di ɓɛ̀kìì-ɓìsay ɓɛm ɓɛ nfaa rìbaŋì lɛ ɓɛ̀ kɛɛ̀ kɛ̀n ɗi mɛ̀ a mɛ̀fòm mɛ Ɓɛ̀yudɛ̀n. Wɔ̀lɛ kìlɔ̀ŋ kɛm̀ ki yin fɛ ɓi ziinɛ. 
Pilat à tɔg nyi lɛ: Yɛɛ lɔɔ lɛ ù rì rìfòm wa? Yeesus à ɓàg lɛ: Ù kpaa miì, ǹɗì rìfòm. Mɛ̀ ǹ-yalɛ̀ngà, ǹki yù ɓi ziinɛ lɛ ntɛɛ̀zag ɓum ɓìɓan ɓi saaɗ, fɔɔnnɛ mum ǹcèm ànɛ à rì ŋwaà saaɗ, à ti à wokì jɛ̀ɛ̀ yɛ̀m. 
Nni Pilat à tɔkà nyi lɛ: Saaɗ innɛ cɛ? Yɛ̀ɛ à kpaaghà fɔlɔɔ, nni à kpaŋdìghà, à kɛ̀n jàŋ inɛ Ɓɛ̀yudɛ̀n ɓɛ ɓaghà, à kpaa ɓɔ lɛ: Mɛ̀ ǹghɛɛ ɓi kiɓan ki ɓeɓtɛn ki ŋwaànɛ à kìi. 
Nni yɛ̀ɛ ki ri mìni kìsyɔ̀ɔ̀ lɛ, ncaɗ mìni kìmbùŋ kìfog ɓi cààmɛ̀n à tìcàɓ ti Paskà, nni ki kɔni mìni lɛ rìfòm ɗi Ɓɛ̀yudɛ̀n ɗyɛɛ̀ɗi ncaɗ gìn? 
Fɔɔnnɛ ɓɛ tumɛ̀ngà tì rìkpaa jɛ̀ɛ̀ aɗyoo lɛ: Èe èe àa nyi, lɔŋ Ɓaraɓas innɛ u caɗ. Kɔlɛ Ɓaraɓas à ɓaghà zyaàzyaa.
Nni Pilat à yùghà min ɗi Yeesus à reɓsì lɛ ɓɛɛ nyi kìtòn. 
Fɔɔnnɛ ɓɛ̀sujàà ɓɛ togà min tàm à ɓìlɔ̀ɔ̀, ɓɛ saàgh Yeesus ɓi nto, ɓɛ waasì nyi kìlàà ki ɓàŋ. 
Ɓɛ tyɛɛ̀tɛ̀n nyi a nyoo di ɓɛɛ̀ kpaakpaa lɛ: Rìfòm ɗi Ɓɛ̀yudɛ̀n, tì tògsii wɔ̀, ɓɛ ɓoòɓòkì nyi mɛ̀ɓɛn.
Nni Pilat à kpaŋdìghày, à kpaa Ɓɛ̀yudɛ̀n lɛ: Ghɛɛna, ǹti lɛ, nkpaŋziì mìni nyi; ɓì ghɛ̀ɛ̀sɛɛ kì yiì lɛ, ǹghɛɛ ɓi kiɓan ki ɓeɓtɛn ki à kìi, ki ki ri lɛ ɓɛ sɔmɛ̀n nyi miì. 
Nni Yeesus à kpagày min. À ɓaghà rì tàm à ɓìlɔ̀ɔ̀ ɓi nto, rì kìlàà ki ɓàŋ ɓi nyoo, Pilat à kpaa ɓɔ lɛ: Ghɛɛna! mum innɛ̀n. 
Wɔ̀lɛ yɛ̀ɛ ɓɛ̀pìrɛɛtìrɛ̀ ɓɛgwey ɓɛ ghɛngà nyi, ɓɛ kpaa jɛ̀ɛ̀ aɗyoo lɛ: Kpana nyi ɓi kɔrɔs, kpana nyi ɓi kɔrɔs. Pilat à kpaa ɓɔ lɛ: Mìniìɓɔmiɗ terina nyi, ɓi kpaǹ nyi ɓi kɔrɔs. Ɓi ɓɛg wɛ̀m, mɛ̀ ǹghɛɛ ɓi kiɓan ki ɓeɓtɛn ki à kìi, ki ki ri lɛ ɓɛ sɔmɛ̀n nyi miì. 
Ɓɛ̀yudɛ̀n ɓɛ ɓaàg Pilat lɛ: Tì rì rì kìdɔ̀gsɛna, nni kìdɔ̀gsɛna kiǹ kɛɛ̀ kpaaghi lɛ à ghɛ̀ɛ̀sɛɛ kì wiì ɓisuulɛ àa nɗɛ̀ŋii kì kpaà lɛ, à rì Man à Bɛ̀ll. 
Yɛ̀ɛ Pilat à wokà tì jɛɛ ìnɛn, à risì tì lɛɛ̀gwey, 
fɔɔnnɛ à ɗiŋìghà tì ɓi kìkpanà ki ɓɛyɔ̀m, à tɔg Yeesus lɛ: Wɔ̀ɔ̀ fuu yì fe? Wɔ̀lɛ Yeesus à ɓàkà ɓi nyi, Pilat à kpaa min nyi lɛ: 
Mɛ̀ nnɛ ù mìnɛɛ? Ù yii ɓi lɛ ǹɗì rì ìtèɗ wulɛ, ǹcàɗ wɔ̀, nsoò lɛ ǹkpaǹ wɔ̀ ɓi kɔrɔs? 
Yeesus à ɓàg lɛ: Ù ɓaghà ɓi lɛ, ù ɓa rì ìtèɗ wulɛ, ù kì mɛ̀ com di Bɛ̀ll à faghà ɓi wɔ wɔ. Kìɓan kiǹ kɛɛ̀ki mum ànɛ à kàɓi mɛ̀ rì wɔ̀, à kìi kìɓe ki ki cee.
À tumɛ̀n ɓi cààmɛ̀n kiǹ, Pilat à kaakààghà bee inɛ lɛ a caɗ nyi, kìɓan kifog, Ɓɛ̀yudɛ̀n ɓɛ kpaakpààghà jɛ̀ɛ̀ aɗyoo lɛ: I ù càri ŋwaànɛ̀n di ù yin righan ɗi Kaaza, lɛ mum ǹcèm ànɛ à kalii lɛ à rì rìfòm, à rì ŋwaànɛ a ɗùùɗuu ri Kaaza. 
Yɛ̀ɛ Pilat à wokà fɔlɔɔ, nni à kpaŋzìghày Yeesus à kɔ̀rì ɓi-kɔ̀ɔ̀ wu riren ɗi ɓiɓan, ɓi jàŋ inɛ ɓɛ nɗegì lɛ pàveè, ɓi rì ebìreegh lɛ Gaɓata. 
Ŋwos anɛ̀n à ɓaghà ŋwos anɛ ɓɛ peèghpègsɛ̀ngà tìcàɓ ti Paskà di ki ti nunùg toroɓ, Pilat à kpaa Ɓɛ̀yudɛ̀n lɛ: Rìfòm ɗin ɗyɛɛ̀ɗi. 
Wɔ̀lɛ ɓɛ teŋzìghà jɛ̀ɛ̀ ɓɛ kpaa lɛ: A wu, a wu, kpana nyi ɓi kɔrɔs. Pilat à kpaa ɓɔ lɛ: Ɓi kɔ̀nkɔn lɛ, mɛ̀ɛ ǹkpaǹ rìfòm ɗin? Ɓɛ̀pìrɛɛtìrɛ̀ ɓɛgwey ɓɛ ɓàg nyi lɛ: Ɓìsii yin ɗi rìfòm ɗiɗɛŋ i ki yin lɛ Kaaza. 
Nni Pilat à faghà min ɓɔ Yeesus lɛ ɓɛɛ kpan ɓi kɔrɔs. Fɔɔnnɛ ɓɛ tekà nyi, ɓɛ kɛǹ ɗì nyi.
Yeesus à tɛ̀tɛ̀kà kɔrɔs wìì nyimiɗ ɓi ɗi lɛ ɓɛɛ pɛsɛn ɓi bàn, ɓɛɛ kɛǹ ɗì nyi ɓi jàŋ inɛ ɓɛ nɗegì lɛ kìtɛtɛg ki nto, yɛ̀ɛ ri ɓi rì ebìreegh lɛ Gɔlgɔta. 
Wɔɔ nnɛ ɓɛ kpangà nyi ɓi Kɔrɔs ǹɗaŋ ri ɓum ɓɛdɛŋ ɓɛɓɛɛ̀, lɛ roànɛ nyi ɓi kìmɛŋ, roàmbog nyi ɓi weèlem, Yeesus ɓi nyìinyìm wàà.
Pilat à kàngà girig ɓi kìɓoŋ, ɓɛ ɓaàtì kɔ ɓi kɔrɔs. Mɛ̀kànì mɛǹ mɛ ɓaghà lɛ: Yeesus ànɛ a Naazarɛt, rìfòm ɗi Ɓɛ̀yudɛ̀n. 
Ɓɛ̀yudɛ̀n lɛɛ̀gwey ɓɛ ɓalà kìɓoŋ kiǹ, lɛ jàŋ inɛ ɓɛ kpangà Yeesus ì ɓaghà jàŋbog rì bàn. Kìɓoŋ kiǹ ki ɓaghà kìkànɛn lɛ, rì ɓi rì ebìreegh, rì ɓi rìgìrɛg, rì ɓi rìlàtɛŋ. 
Ɓɛ̀pìrɛɛtìrɛ̀ ɓɛgwey ɓɛ Ɓɛ̀yudɛ̀n ɓɛ kpaaghà Pilat lɛ: Kɔ̀ɔ kàn lɛ rìfòm ɗi Ɓɛ̀yudɛ̀n, kàna lɛ, àa nkpaa lɛ, nyii ri rìfòm ɗi Ɓɛ̀yudɛ̀n. 
Nni Pilat à ɓàkà ɓɔ lɛ: Ki m̀mɛ kàn, ki ti kì kànɛn.
Ɓɛ̀sujàà ɓɛ ɓaghà lɛ, ɓɛ mɛ kpan Yeesus ɓi kɔrɔs, ɓɛ teɗ ɓìlàà ɓii, ɓɛ kaɓsì ɓyɔ gàɓ yinin, sujàà bimiɗ à teɗ gàɓ bog; ɓɛ tekà girig jɔmpàs wìì, àncèm à ɓaghà kɛ̀ɛ̀ jàŋ i ǹɗàrɛn, à ɓa ǹtoŋɛn lɛ ɗyɔɔg, à tumɛ̀n aɗyoo, à kpaŋ azi. 
Ɓɛ̀sujàà ɓɛǹ ɓɛ kpaaghà wɔɔ ɓɔmiɗ lɛ: Tyɛ̀ ki ghàski jɔmpàs ànɛ, ti ɓog ǹtɔ̀ŋ, di ti ghɛǹ ŋwaànɛ à rì nyi ɓiì terì. Ki kilɛ̀ngà fɔlɔɔ lɛ kɛɛ ɓa lɔŋ yɛ̀ɛ ki ɓaghà kìkànɛn lɛ: Ɓɛ kaɓɓàkà ɓìlàà ɓyɛm̀, ɓɛ ki ɓog ntɔ̀ŋ ɓi jɔmpàs wɛ̀m. Com ki ɓɛ̀sujàà ɓɛ kighà kɛɛ̀kìn.
Ɓɛ̀yiɓ ɓɛ lɛ: rì jɛɛ Yeesus, rì geni jɛɛ Yeesus, rì Marii à gili Kileyopas, rì Marii Madelɛn, ɓɛ rɛrɛ̀lìghà jàŋbog rì kɔrɔs à Yeesus. 
Yɛ̀ɛ Yeesus à ghɛngà jɛɛ, à ghɛɛ̀dì tì ǹ-yilàg ànɛ àa nkeesàg ǹɗɛrɛliyɛn jàŋbog rì jɛɛ wìì, nni à kpaaghà jɛɛ lɛ: Giɓ anɛ, man wɔɔ̀ nnɛ̀n lɔɔ. 
Fɔɔnnɛ à kpaaghà rì ǹ-yilàg ànɛ̀n lɛ: Gaa nnɛ̀n lɔɔ. À tumɛ̀n ɓi cààmɛ̀n kiǹ, ǹ-yilàg ànɛ̀n à tekà jɛɛ Yeesus a mɛɛ mii.
Ajɛ̀m ìnɛn, yɛ̀ɛ Yeesus à yighà lɛ ɓìɓan ɓìcèm ɓi mɛ kpaŋzɛ̀n, nni à kpaaghà lɛ: Kìnɔli kɛɛ̀ kìki mɛ, lɛ di ɓìɓan ɓi ɓi ri ɓìkànɛn ɓyɛɛ roǹ. 
Fɔlɔɔ nnɛ ɓɛ̀sujàà ɓɛ tekày dɛ̀ɓ ɓɛ nɔg ɓi ɓìkpamà ɓi mɛrɔ̀g ɓi ɓi ɓaghà wɔɔ ɓi kìbɔkɔ̀ kidɛŋ, ɓɛ ɓam̀ yɔ̀ ɓi kìgeŋ, ɓɛ namzì nyi a ŋwɔm. 
Yɛ̀ɛ Yeesus à syògà ɓìkpamà ɓi mɛrɔ̀g ɓiǹ, nni à kpaaghà lɛ: Ɓìɓan ɓìcèm ɓi roni. Fɔɔnnɛ à tuŋzìghà nto à maasì.
Ŋwos anɛ̀n à ɓaghà ŋwosi jumɓa, di Saɓàt à rì yɛ̀ɛ rìduri. Ɓɛ̀yudɛ̀n ɓɛ kɔngà ɓi lɛ ɓìloŋ ɓyɛɛ rɔɓ fɔlɔɔ ɓikpanɛn ɓi kɔrɔs à kpaŋ ɓi Saɓàt, lɛ Saɓàt ànɛn à ɓaghà coo gòn i kìcèlì. Fɔɔnnɛ ɓɛ tɔkà Pilat lɛ a fa ɓɔ ìtèɗ wulɛ ɓɛɛ ɓwingi ɓɔ mɛ̀kòò, ɓɛ ki kɔ̀sag yi ɓɔ ɓi ɓɛ̀kɔrɔs. 
Nni ɓɛsujàà ɓɛ yughà ɓɛ ɓungì mɛ̀kòò mɛ kibog ki ɓi ɓumɓɛ ɓɛ kpangà ǹɗaŋ ri Yeesus, ɓɛ ɓungì tì mɛ roàmbog. 
Yɛ̀ɛ ɓɛ kpagà ɓi Yeesus, ɓɛ tanɛ̀n lɛ à mɛ wu ɓɛ̀ kɛɛ̀ ɓwingi nyi mɛ̀kòò. 
Wɔ̀lɛ kìbog ki ɓi ɓɛ̀sujàà ki tuɓkà nyi bèn ɗì rìkɔ̀ŋ, mɛ̀nig rì bwaɓ ɓi ghas kì kpaŋì. 
Ŋwaànɛ a kpaakpaa ɓiɓan ɓi, à ghɛngà ɓyɔ (rì mis). Nni com ki a kpaakpàà ki ri saaɗ, nyimiɗ a yii lɛ, a kpaakpaa saaɗ lɛ, di mìni girig ɓi gherɛn. 
Ki kilɛ̀ngà fɔlɔɔ lɛ, kɛɛ ɓa yɛ̀ɛ ki ri kìkànɛn lɛ nsoò kìwoɓ kii kifog, ɓaa ɓun ɓi.
Ki ri tì kìkànɛn ɓi jàŋ idɛŋ lɛ ɓɛ ri pɛ̀ɛ̀zii gɛ mis rì roànɛ ɓɛ tuɓkà bèn.
Ajɛ̀m ìnɛn, Yoosɛɓ, ŋwaànɛ a Arimate, à ɓaghà ǹ-yilàg à Yeesus a rìnyam lɛ à rirìsìghà Ɓɛ̀yudɛ̀n. Nni à tɔkà Pilat ìtèɗ wulɛ a teɗ kìloŋ ki Yeesus, Pilat à gherɛ̀n. Fɔɔnnɛ à yùghà, à teɗ kìloŋ ki Yeesus. 
Nikodɛm ànɛ à lokà kì kɛ̀ɛ yɛ̀ɛ Yeesus ɗì ìru, à yùghày gìrig; à ɓanɛ̀n yì bùtag i ɓyom ɓi ɓi ɓaghà lɛ ɓi kpaŋ ɓɛ̀kilò rìtin ɗì ǹtɛ̀ɗ, ɓi ɓaghà mɛ̀kuu mɛ tirààre mɛ lɛ: rì miìr, rì àlòwɛs. 
Nni kìɓɛ̀ɛ̀ ki ɓum kìn ki tekà min kiloŋ ki Yeesus, ɓɛ kagì kɔ rì ɓɛ̀ɓandas, di ɓɛɛ̀ mìmisi tirààre miì yɛ̀ɛ Ɓɛ̀yudɛ̀n ɓɛ nkìlàg di ɓɛ ti ɓiì ɓòmi mum. 
Dɛm idɛŋ ì ɓaghà jàŋ inɛ ɓɛ kpangà Yeesus ɓi kɔrɔs, nni zɔ̀ŋ ì nyɔn ìnɛ ɓɛ ɓaghà di ɓɛ ka ɓom̀ ɓi mum miì, ì ɓaghà ɓi dɛm inɛ̀n. 
Miì nnɛ ɓɛ ɓomgà Yeesus, ɓisuulɛ Ɓɛ̀yudɛ̀n ɓɛ ɓaghà di ɓɛ ti ɓiì ɓùuɓuŋɛ̀n Saɓàt, rì tì lɛ, zɔ̀ŋ ì ɓaghà wɔɔ jàŋbog.
Ŋwosi sɔnɗì sariwa, Marii Madelɛn à pongà a zɔ̀ŋ rì tìrììriì, à ghɛn lɛ, gɔ̀g ìnɛ ì ɓaghà ɓi ŋwɔm wu zɔ̀ŋ ì ti m̀pisiyɛn. 
Fɔɔnnɛ à pɛ̀sɛ̀ngà rì mɛ̀ree, à kɛ̀n kì ghɛɛ̀ lɛ rì Simɔn Pyɛɛri, rì ǹ-yilàg àmbog ànɛ Yeesus àa nkeesàg, à kpaa ɓɔ lɛ: Ɓaa pisii Kan ɓi zɔ̀ŋ, nni tì yii ɓi fennɛ ɓaa foŋi nyi.
Nni Pyɛɛri ɓɛɛ̀ ǹ-yilàg àmbog ɓɛ pɛsɛ̀ngà ɓɛ kɛǹ a zɔ̀ŋ. 
Ɓɔɔ̀cèm ɓɛ kɛnkɛ̀ngà ɗì mɛ̀ree, kìɓan kifog, ǹ-yilàg àmbog à fyàgà Pyɛɛri ɓi mɛ̀ree, à log kì kpaŋì a zɔ̀ŋ ɗì nyi. 
Fɔɔnnɛ à laŋmɛ̀ngà lɛ a tɛg wɔɔ ɓi ɗùm, à ghɛn ɓɛ̀ɓanɗas ɓɛ̀ nɔ̀nɔŋiyɛn, wɔ̀lɛ à ɗiŋìghà ɓi ɓi zɔ̀ŋ. 
Nni Simɔn Pyɛɛri ànɛ à ɓaghày nyi ajɛ̀m à kpagà, à ɗiŋì ɓi zɔ̀ŋ, à ghɛn ɓɛ̀ɓanɗas ɓɛ̀nɔ̀nɔŋiyɛn, 
kìlàà ki ki ɓaghà Yeesus ɓi nto, kɛ̀ kɛɛ̀ ki ɓa jàŋbog rì ɓɛ̀ɓanɗas, kɔɔ ɓa kì takakɛn fɔlɔɔ ki nɔ̀ŋziyɛn yi kìpàs. 
Nni ǹ-yilàg àmbog ànɛ à lokà kìkpaŋì a zɔ̀ŋ, à ɗiŋìghà girig, à ghɛn à ki gherɛn. 
Lɛ ɓɛ̀yilàg ɓɛ ɓaghà di ɓɛ ka wog ɓi azi anɛ ɓi rìkàn ɗi ɗi kpaakpààghà lɛ ki ghɛɛ̀sɛ̀ngà lɛ Yeesus a ghemɓɛn yì a ɓìloŋ. 
Fɔɔnnɛ ɓɛ̀yilàg ɓɛ pɛsɛ̀ngà, ɓɛ sugtì a mɛɛ.
Marii à rɛrɛ̀lìghà ɓi dan, ǹwɔŋì rì zɔ̀ŋ, à renɗèn. Yɛ̀ɛ à rènɗengà, nni à laŋmɛ̀ngà lɛ a ghɛn zɔ̀ŋ ɓi ɗùm. 
Fɔɔnnɛ à ghɛngà ɓum ɓɛ titom ɓɛɓɛɛ̀, rì ɓìlàà ɓi puɓ, di ɓɛ kɔkɔrii ɓi jàŋ inɛ ɓɛ nɔŋzìghà kìloŋ ki Yeesus ɓɛ ki lɛ, roànɛ a nto, roàmbog a mɛ̀kòò. 
Ɓum ɓɛ titom ɓɛǹ ɓɛ tɔg nyi lɛ: Giɓ anɛ, cɛ u rènɗèn? Nyii ɓaàg ɓɔ lɛ: Ɓaa pisii Kan wɛ̀m nni mɛ̀ ǹ-yii ɓi jàŋ inɛ ɓaa foŋi nyi. 
Yɛ̀ɛ à kpaaghà fɔlɔɔ, nni à lɔ̀ɔ̀ghrɛ̀ngà, à ghɛn Yeesus ǹɗɛrɛriyɛn, kìɓan kifog, à yighà ɓi lɛ Yeesus yɛɛ ri. 
Nni Yeesus à tɔkà nyi lɛ: Giɓ anɛ, ɓi cɛnnɛ u rènɗèn? Ghɛn innɛ u kaakàà? Nyii fefèkà lɛ m̀ɓèŋì-dɛm yɛɛ ri. Fɔɔnnɛ à kpaaghà nyi lɛ: Kan! i wɔ̀ yaa pisii nyi fɛ, kali mɛ̀ jàŋ inɛ wàa foŋi nyi di mɛ̀ɛ nteɗ yì nyi. 
Yeesus à kpaa nyi lɛ: Marii! nni à lɔ̀ɔ̀ghrɛ̀ngà, à kpaa Yeesus ɓi rì ebìreegh lɛ: Ràɓunì! yɛɛlɔɔ lɛ ǹɗèsàg. 
Yeesus à kpaa nyi lɛ: Kɔ̀ɔ kòm mɛ, ɓisuulɛ ǹka ɓɔg ɓi yɛ̀ɛ Seŋi wɛ̀m; kìɓan kifog kɛ̀na a ɓɛ̀geni ɓɛ̀m, u kpaa ɓɔ lɛ m̀ɓɔɔgh yɛ̀ɛ Seŋi wɛ̀m, nnyɛɛ ri girig Seŋi wìn, yɛ̀ɛ Bɛ̀ll wɛ̀m, ànɛ à rì girig Bɛ̀ll wìn. 
Fɔɔnnɛ Marii madelɛn à kɛ̀ngà kì kpaà ɓɛ̀yilàg lɛ nyaa ghɛɛ Kan, ànɛ̀n à kpaa nyi ɓìɓan ɓi nyii kpaa ɓɛǹ ɓin.
Cɛŋkò ki ŋwosi sɔnɗì nyimiɗ anɛ̀n, mɛ̀suunaa mɛ ɓi naa ìnɛ ɓɛ̀yilàg ɓɛ ɓaghà wɔɔ ɓɛtaŋzɛn, mɛ ɓaghà mɛ̀rogakɛn lɛ, ɓɛ rirìsìghà Ɓɛ̀yudɛ̀n. Nni Yeesus à yùghà, à rɛlì ɓi nyìinyìm wàà, à kpaa ɓɔ lɛ: Fyòoog a ɓa rì mìni. 
Yɛ̀ɛ à kpaaghà fɔlɔɔ, nni à rèsìghà ɓɔ lɛ, rì ɓyàg ɓii, rì bèn yìì. Ɓɛ̀yilàg ɓɛ nyaàrɛ̀n yɛ̀ɛ ɓɛ ghɛngà Kan. 
Yeesus à ɓììtì ɓɔ kìkpaà lɛ: Fyòoog a ɓa rì mìni. Fɛlɛ yɛ̀ɛ Tààta à romgày mɛ̀, mɛ̀ ǹɗomi girig mìni. 
Lɔŋ yɛ̀ɛ à kpaaghà fɔlɔɔ, nni à fɛɓkà ɓɔ bɛ̀ɛ̀bɛ̀ɛ̀ ɓi nyoo, à kpaa ɓɔ lɛ: Terina Kìtɛntɛ̀ɛ̀n ki Nghay. 
Ɓum ɓɛ̀cèm ɓɛ ɓì ɓiì cenɛɛ ɓiɓe, ɓɛɛ̀ɓɛ ɓìɓe ɓyaa ɓi ri ɓiì ɓaà ɓì cenɛn, ɓɛ̀roɓɛ ɓì cenɛɛ ɓi ɓiɓe, ɓìɓe ɓyaa ɓi rɔɓ kɛ̀ɛ̀ rìcenɛ̀n.
Tomas ànɛ ɓɛ nɗegì lɛ Didim, kìbog ki ɓi ɓɛ̀yilàg ɓɛ Yeesus ntɛ̀ɗ rì ɓɛɓɛɛ̀, à ɓaghà ɓi wɔɔ cààmɛ̀n ki Yeesus à yùghày kiǹ. 
Nni ɓɛ̀yilàg ɓɛmbog ɓɛ kpaaghà nyi lɛ: Tyàa ghɛɛ Kan. Tomas à ɓàg ɓɔ lɛ: I ǹghɛɛ ɓi ɓifìlì ɓi tyɛmì ɓi ɓyàg ɓii, kɛ̀ɛ nki foŋ manàcàg wɛm̀ ɓi ɓìfìlì ɓi tyɛmì nsoò lɛ ǹfoŋ càg kɛm̀ ɓi bèn yìì, ǹ-yin lɛ ǹgherɛ̀n.
Ajɛ̀m ì mɛ̀ru taàraa, ɓɛ̀yilàg ɓɛ Yeesus ɓɛ ɓatìghà ɓɛ̀taŋzɛn ɓi naa, Tomas à ɓaghà wɔɔ ri ɓɔ. Mɛ̀suunaa mɛ ɓaghà mɛ̀rogakɛn, nni Yeesus à yùghày, à rɛlì ɓɔ ɓi nyìinyìm, à kpaa ɓɔ lɛ: Fyòoog a ɓa rì mìni. 
Fɔɔnnɛ à kpaaghà Tomas lɛ: Nàmay manàcàg wɔɔ̀ fɛ, ù ki ghɛn ɓyàg ɓyɛm̀; nàmay càg u kom̀ bèn yɛ̀m; kɔ̀ɔ teteɗ nyoey, gherɛn. 
Tomas à ɓàg nyi lɛ: Kan wɛ̀m, rì Bɛ̀ll wɛ̀m! 
Yeesus à kpaa nyi lɛ: Ù gherɛɛ ɓisuulɛ ù mɛ ghɛn mɛ? Mààgh rì ɓɛ̀roɓɛ ɓɛ gherɛ̀ngà ɓɛ̀ kɛɛ̀ ghɛn. 
Yeesus à kìtìghà dàm yi ɓiɓan yidɛŋ lɛɛ̀gwey ɓi mis mɛ ɓɛyilàg ɓii, yi yi yin fɛ yì kànɛn ɓi kaàtà ànɛ. 
Kìɓan kifog, gàɓ ìnɛ ì rì ǹkànɛn lɛ di ɓi gherɛn lɛ Yeesus à rì Kiris, Man à Bɛ̀ll, rì tì lɛ, i ɓì gherɛɛ, ɓì ɓa rì cɛɓ lɛ nyi.
Ajɛ̀m ìnɛn, Yeesus à rèsɛ̀ngà tì ɓɛ̀yilàg ɓii ɓi bèn ì rìɓày ànɛ a Tiɓeriyaadɛ.
Ɓɛ̀-Simɔn Pyɛɛri ɓɛɛ̀ Tomas ànɛ à rì ɗii lɛ, Didim, rì Natanayɛl ànɛ à rì ŋwaànɛ a Kana a Galile, rì ɓɔn ɓɛ Zeɓede, rì ɓɛ̀yilàg ɓɛ Yeesus ɓɛdɛŋ ɓɛ̀sɛ̀ɛ̀ ɓɛɓɛɛ̀ ɓɛ ɓaghà ǹɗaŋ. 
Simɔn Pyɛɛri à kpaa ɓɔ lɛ: Ǹkɛ̀ɛ kì pìigh dam. Ɓɛ̀roɓɛ̀n ɓɛ kpaa nyi lɛ: Ɓìsi girig, ti kɛ̀nkɛn nɗaŋ ɗi wɔ̀. Fɔɔnnɛ ɓɛ pɛsɛ̀ngà ɓɛ ɓɔg ɓi kìkɔm, wɔ̀lɛ ìru wìn, ɓɛ wolà ɓi com. 
Yɛ̀ɛ duri i tangà, nni Yeesus à rɛrɛ̀lìghà ɓi bèn ì rìɓày, kìɓan kifog ɓɛ̀yilàg ɓɛ̀ kɛɛ̀ yi lɛ Yeesus yɛɛ ri. 
Yeesus à kpaaghà ɓɔ lɛ: Ɓɔɓti ɓɛ! ɓì yin foo ri com ki ɗiyɛn? Ɓɛ ɓaàg nyi lɛ: Àg. 
À kpaa ɓɔ lɛ: Pìighna dam ɓi ɓɛg à kìkɔm à weèlem di fɔɔnnɛ ɓi ɓan ɓìzɛn. Nni ɓɛ pikà min dam, bee inɛ ɓɛɛ tug yì yɔ̀ yɛ̀ kɛɛ̀ ɓa ti, lɛ ɓìzɛn ɓi ɓaghà miì lɛɛ̀gwey. 
Fɔɔnnɛ ǹ-yilàg ànɛ Yeesus àa nkeesàg à kpaaghà Pyɛɛri lɛ: Kan yɛɛ ri. Lɔŋ yɛ̀ɛ Simɔn Pyɛɛri à wokà fɔlɔɔ, à pùrɛ̀n kìlàà, ɓisuulɛ à ɓaghà kìtòn zɛy, à kpì ɓi rìɓày. 
Nni ɓɛ̀yilàg ɓɛm̀bog ɓɛ yughày ɓi kìkɔm, di ɓɛɛ̀ syòŋsyoŋ yi dam ìnɛ ɓìzɛn ɓi ɓaghà miì lɛ pisa, ɓisuulɛ ɓɛ ɓiisɛ̀ngà ɓi ki ràɓsɛɛ ri ǹwɔŋì wu riɓày. Ǹwɔŋì wu riɓày wu ɓaghà di wu mɛ rɔ̀ɓ yi ɓɔ nunùg ɓɛ̀mità mɛ̀tin mɛtaǹ.
Yɛ̀ɛ ɓɛ sɛngà a cɛɗ, nni ɓɛ ghɛngà ɗuu ɗi ɓɛ̀ràŋ, rì ɓìzɛn miì aɗyoo rì bìrɛs. 
Yeesus à kpaa ɓɔ lɛ: Yùunay rì ɓìzɛn ɓi ɓì ɓaniì. 
Simɔn Pyɛɛri à ɓɔg ɓi kìkɔm à tùg yì dam ìnɛ ì ɓaghà rì ɓìzɛn lɛ pisa. Ɓìzɛn ɓincèm ɓi tɔɔghràkà, ɓi ki ɓaghà ɓìcèm ɓìzɛn mɛ̀tin taàɓɛ̀ɛ̀ rì ɓìzɛn ǹtɛ̀ɗ rì ɓiraa. Nni nsoò yɛ̀ɛ ɓi teghɛ̀ngà fɔlɔɔ dam ì ghàghàskà ɓi. 
Yeesus à kpaa ɓɔ lɛ: Yùuna kì ɗiì, kɛ̀ɛ̀ kìbog ki ɓi ɓɛ̀yilàg ki ki ghɛɛsìghà lɛ kɛɛ tɔg nyi lɛ: Ù rì ghɛn? Lɛ ɓɛ yighà lɛ Kan yɛɛ ɓaghà. 
Fɔɔnnɛ Yeesus à tyɛ̀ɛ̀tɛ̀ngà à teɗ bìrɛs, à fa ɓɔ, à fa girig ɓɔ ɓìzɛn.
Gɛ̀n i kìraa ìnɛ lɛ Yeesus a resɛn ɓɛ̀yilàg ɓii, à tumɛ̀n yɛ̀ɛ à ghèmɓɛ̀ngà a ɓìloŋ yɛ̀ɛ ɓaghà lɔɔ.
Ɓɛ ɓaghà lɛ, ɓɛ mɛ ɗi, Yeesus à kpaa Simɔn Pyɛɛri lɛ: Simɔn, man à Zyonas, ù keesii nya mɛ̀ ù cee lèg ànɛ ɓɛ̀roɓɛ ɓɛ keesii mɛ̀? Simɔn à ɓàg lɛ: Ɛ̀ɛ̀, Kan, ù yii lɛ ǹkeesii wɔ̀. Yeesus à kpaa nyi lɛ: Ɓèŋa jɔ̀ɔ̀ yɛm̀. 
Nni Yeesus à kpaatìghà nyi ɓi gɛ̀n i kìɓɛ̀ɛ̀ lɛ: Simɔn man à Zyonas ù keesii nya mɛ̀? Pyɛɛri à ɓàg nyi lɛ: Ɛ̀ɛ̀, Kan, ù yii lɛ ǹkeesii wɔ̀. Yeesus à kpaa nyi lɛ: Ɓèŋa jɔ̀ɔ̀ yɛm̀. 
Nni à kpaatìghà nyi ɓi gɛ̀n i kìraa lɛ: Simɔn man à Zyonas ù keesii nya mɛ̀? Pyɛɛri à ɓàg nyi lɛ: Kan, ù yii ɓìɓan ɓìcèm, ù ki yii lɛ ǹkeesii wɔ̀. Yeesus à kpaa nyi lɛ: Ɓèŋa jɔ̀ɔ̀ yɛm̀. 
Ǹkpaa wɔ̀ ɓi saaɗ à rìkalì lɛ, cààmɛ̀n ki ù ɓaghà kìɓwɛɗ ki mum, wɔ̀ɔ nti ù sìnàg kànɗa wɛ̀ɛmiɗ, ù kɛ̀n jàŋ inɛ ù kɔ̀ni. Kìɓan kifog, yɛ̀ɛ ù ɓiì rùni, ù ri nàmgi ɓyàg ɓyɔɔ, ŋwaàdɛŋ yɛɛ siǹ wɔ̀ kànɗa, à ki kɛ̀n ɗi wɔ̀ jàŋ inɛ ù kɔ̀ni ɓi. 
À kpaaghà fɔlɔɔ lɛ, a resi rìkuu ɗi riwù ɗi Pyɛɛri à ri kemzi Bɛ̀ll rì ɗyɔ. Yɛ̀ɛ à kpaaghà fɔlɔɔ, nni à kpaaghà Pyɛɛri lɛ: Nɔ̀ɔ̀ti mɛ̀!
Yɛ̀ɛ Pyɛɛri à lɔ̀ɔ̀ghrɛ̀ngà, nni à ghɛngà ǹ-yilàg ànɛ Yeesus àa nkeesàg di a nɔ̀ɔnɔɔ̀tì ɓɔ. N-yilàg ànɛ̀n yɛɛ loŋmɛ̀ngà Yeesus ɓi-reè di ɓɛɛ̀ ɗiɗì, à tɔg nyi lɛ: Kan, ghɛn yɛɛ ri wɔ̀ ɓiì kàɓi? 
Yɛ̀ɛ Pyɛɛri à ghɛngà nyi, à tɔg Yeesus lɛ: Kan, cɛ kɛɛ̀ki roànɛ à ɓiì tulɛɛ ri kɔ̀? 
Yeesus à ɓàg nyi lɛ: I ǹkɔ̀ni lɛ a ɓaɓa ɓi cɛɓ à kpaŋ yɛ̀ɛ ǹɗi sugtiì, ki ri wɔ̀ a cɛ? Wɔ̀ɔ̀ nɔ̀ɔ̀ti mɛ̀. 
Ɓi jɛ̀ɛ̀ ìnɛn nnɛ ɓɔlɛ à sààghà ɓi nyìinyìm à ɓɛ̀geni ɓɛ ɓi rìgherɛ̀n lɛ ǹ-yilàg ànɛ̀n àa wu ɓi; kɔm̀ lɛ Yeesus à kpaaghà ɓi Pyɛɛri lɛ ǹ-yilàg ànɛ̀n àa wu ɓi. À kpaaghà lɔŋ lɛ: I ǹkɔ̀ni lɛ a ɓaɓa ɓi cɛɓ à kpaŋ yɛ̀ɛ ǹɗi sugtiì ki ri wɔ̀ a cɛ?
Ǹ-yilàg ànɛ̀n yɛɛ̀ ki tɛɛtɛɛ̀zì ɓìɓan ɓi, nnyɛɛ ki kàngà ɓyɔ. Ɓìsii ki yii lɛ com ki a kpaa ki ri saaɗ. 
Yeesus à kìtìghà ɓìɓan ɓidɛŋ lɛɛ̀gwey. I ɓɛɛ kaǹkan ɓyɔ lɛ, kìfog kìfog, di ziinɛ bimiɗ ìrì lɛsàg, ɓi rìghɛn ɗyɛ̀m, ɓi kìɓan ki jàŋ inɛ ɓɛɛ foŋ̀ ɓɛ̀kaàtà ɓɛ ɓɛ ɓaghà lɛ ɓɛ kanɛ̀n.
Tyoofil, ɓi kaàtà wɛ̀m à ǹtonto, ǹkalìghà ɓìɓan ɓìcèm ɓi Yeesus à Kìghà, rì ɓi à rèsàkà, à tumɛ̀n a rìtumɛ̀n 
à kpaŋ ŋwos anɛ à ɓaa lɛ, à mɛ reɓsag ɓiɓan ɓii rì ìtèɗ wu Kitɛntɛ̀ɛ̀n ki Nghay rì ɓɛ̀kɛ̀nì-fìtom ɓɛ̀ à ɓɔ̀ngà, à ɓɔg min aɗyoo.
Ajɛ̀m ì rìwu ɗii, à rèsɛ̀ngà ɓɔ, à ki rèsi ɓɔ ɓìrèmzɛnà lɛɛ̀gwey ɓi lɛ ɓɛɛ yi lɛ à rì cem; à rèsɛ̀ngà a lɔ̀ŋkaa, mɛ̀ru mɛ̀tin mɛɓɛɛ̀, à kakàlì ɓɔ ɓìɓan ɓi ɓi seesee kìlɔ̀ŋ ki Bɛ̀ll.
Ŋwos adɛŋ ànɛ Yeesus à ɗiɗìghà ǹɗaŋ ɗi ɓɛ̀yilàg ɓii, nni à siŋdɛ̀ngà ɓɔ lɛ: Kɛ̀ ɓi Pɛ̀sɛn a Yorisalɛm, ɓoŋina lɔŋ ǹkàg wu Tààta à kàkà mìni, wɛɛ̀wu ǹwogsìghà mìni; 
lɛ Zyaŋ à ɓàɓtìghà ɓum ɗì mɛ̀nig, kìɓan kifog mìnii ri ɓiì ɓàɓtɛɛ ri Kìtɛntɛ̀ɛ̀n ki Nghay di ɓɔɔ mɛru ɓɛ ghaghii.
Ɓɛ̀yilàg ɓɛ ɓaghà nyi ɓɛ̀taŋzɛn a nyòò, nni ɓɛ tɔkà nyi lɛ: Kan! Cààmɛ̀n ki kɛɛ̀ki ù rì nya ɓiì pɛ̀ɛ̀zii ki rɛsii kilamì ki Isirayɛl miì? 
Nni Yeesus à ɓàkà ɓɔ lɛ: Ki seesee ɓi mini lɛ ɓi yi gòn nsoò lɛ cààmɛ̀n ki Tààta nyimiɗ yɛɛ rengà rì ìtèɗ wii wu rilàmì. 
Kìɓan kifog ɓì ɓiì terì ìtèɗ wudɛŋ di Kìtɛntɛ̀ɛ̀n ki Nghay ki yuuyì ɓi mìni, fɔɔnnɛ ɓì rì ɓiì ɓaà ɓɛ̀wusìnɛ̀ɗ ɓɛm à tumɛ̀n a Yorisalɛm, à kpaŋ ɓi ziì Zyude bimiɗ, rì a Samari, à kɛ̀n kì kpaŋì a ɓɛ̀yɔ̀ŋyɔ̀ŋ ɓɛ zi.
Lɔŋ yɛ̀ɛ à kpaaghà fɔlɔɔ, nni à tumɛ̀ngà rìɓɔg aɗyoo, ɓɛ̀roɓɛ̀n ɓɛ seesèè yɛ̀ɛ à ɓɔɓɔ̀kà à ràm à ɗim ɓɔ ɓi mis, di kìkwìɗ ki mɛ lɔg nyi. 
Nni yɛ̀ɛ ɓɛ cɛɛnɛ̀ngà fɔlɔɔ mis aɗyoo, cààmɛ̀n ki Yeesus à ɓɔkà, fɔɔnnɛ ɓɛ sigmɛ̀ngà di ɓum ɓɛ ti ɓɔ asu ɓɛɓɛɛ̀, rì ɓìlàà ɓi puɓ, 
ɓɛ kpaa ɓɔ lɛ: Mini ɓumɓɛ a Galile ɓɛ! Ɓi cɛ nnɛ ɓi cɛɛnɛɛ foo mis aɗyoo? Yeesus ànɛ à pɛ̀sɛɛ ànɛn ɓi nyìinyìm wìn, à ɓɔg aɗyoo, à ri sugtiigɛy lɔŋ yɛ̀ɛ ɗi ɓì ghɛɛ nyi ɗìn di a ɓɔɓɔg aɗyoo.
Fɔɔnnɛ ɓɛ̀yilàg ɓɛ sugtìghà min a Yorisalɛm, lɛ ɓɛ ɓaghà ɓi dòn ìnɛ ì ɓaghà ɗii lɛ, dòn ì ɓɛ̀òlìvyee, yɛ̀ɛ raɓsɛ̀ngà rì Yorisalɛm com ki kpaŋɛn bimiɗ à kilòmɛɛ̀tìrɛ̀. 
Yɛ̀ɛ ɓɛ kpagà a Yorisalɛm, ɓɛ ɓɔg ɓi mɛɛ mɛ aɗyoo, ɓi kìden ki naa ki ɓɛ nkɔ̀ràg miì; ɓɛ ɓaghà lɛ: Rì Pyɛɛri, rì Zyaŋ, rì Zyag, rì Andire, rì Filiɓ, rì Tomas, rì Batelemi, rì Matyoo, rì Zyag à man à Alfe, rì Simɔn ànɛ à ɓaghà ɓi nɗaŋ wu ɓɛ̀zelot ri Zyuudɛ à man à Zyag. 
Ɓɛ ǹti ɓɛ taŋzàg ɓɔɔ̀cèm lɔŋ nɗem wùfog lɛ ɓɛɛ ɓɔŋzag Bɛ̀ll, ǹɗaŋ ri ɓɛ̀yiɓ, rì Marii à jɛɛ Yeesus, rì ɓɛ̀geni ɓɛ Yeesus.
Ŋwos adɛŋ, ɓi mɛ̀ru mɛ̀n, ɓɛ̀gherɛ̀n ɓɛ ɓaghà ɓɛ̀ taŋzɛn nunùg ɓum mɛ̀tin taàfog; nni Pyɛɛri à pɛ̀sɛ̀ngà aɗyoo ɓi nyìinyìm wàà, à kpaa lɛ: 
Ɓɔɔsoŋ̀! kìɓan ki Kìtɛntɛ̀ɛ̀n ki Nghay ki lokà kì rèsii ɓi kaàtà à Bɛ̀ll, ɓi ŋwɔm wu Davit, ki rarɛ̀n ɗì Zyudas ànɛ à syògày ɓumɓɛ ɓɛ ɓangà Yeesus bee, ki ghɛɛ̀sɛ̀ngà lɛ kɛɛ kilɛ̀n. 
Zyudas àa nɗì kìbog ki ɓi ǹɗaŋ wis, àa nki rì rì gàɓ ɓi kìsay ki tì rì rì kɔ. 
Ŋwaànɛ̀n à làkà dɛm ri mɛ̀lèɓ mɛ à fɔ̀ngà ɓi kìɓe kii, à ki kpì ǹto duŋzi kìbuutug ki lanì, ɓyom ɓii ɓi ɗùm ɓi tyaŋzɛ̀n. 
Ɓum ɓɛ̀cèm ɓɛ a Yorisalɛm ɓɛ yighà kìɓan kiǹ, kɛɛ kighà lɛ ɓɛɛ reŋi dɛm inɛ̀n ɓi kìtòkì kaa lɛ Akɛldama, yɛɛ lɔɔ lɛ, dɛm i bwaɓ. 
Wɔ̀lɛ ki ri kì kànɛn ɓi kaàtà à Ɓɛ̀sam lɛ: Ɓɛ ghɛɛ̀sɛɛ kì rinii mɛɛ mii, mum kɛ̀ɛ kɔ̀ri miì, ri tì lɛ: Ŋwaàdɛŋ à ghɛ̀ɛ̀sɛɛ kì terì ìkɔ̀ɔ̀ wii wu kisày.
Ki ghɛɛ̀sɛɛ lɛ, yɛ̀ɛ ɓum ɓɛdɛŋ ɓɛ kɛɛ̀kɛ̀ɛ̀ghà rì ɓìsi cààmɛ̀n kìcèm ki Kan Yeesus à rerènìghà kìlɔ̀ŋ nɗaŋ ri ɓìsi, 
à tumɛ̀n lɔŋ yɛ̀ɛ Zyaŋ à ɓàɓtìghà nyi à kpaŋ yɛ̀ɛ àa m̀pɛsɛɛ ɓi nyìinyìm wìs a ɓɔg aɗyoo, kìbog ki ɓi ɓɔ kɛɛ ɓasɛn ɗì ɓìsi lɛ kɛɛ ɓa wusìnɛ̀ɗ ɓi rìghèmɓɛ̀n ɗii.
Fɔɔnnɛ ɓɛ rɛsìghà min ɓum ɓɛɓɛɛ̀ lɛ rì Yoosɛɓ ànɛ à ɓaghà ɗii lɛ Ɓarisaɓas, nyinnɛ ɓɛ nkpɔgì tì lɛ Yustus, rì Matyas. 
Nni ɓɛ ɓɔŋzìghà Bɛ̀ll ɓɛ kpaa lɛ: Kan, wɔ̀ yɛɛ yii mɛ̀rem mɛ ɓum ɓɛ̀cèm, rèsi ɓìsi ghɛn innɛ ù ɓɔ̀ni ɓi ɓum ɓɛ kiɓɛ̀ɛ̀ ɓɛ 
lɛ a teɗ ìkɔ̀ɔ̀ wu nkɛ̀nì-fìtom wu Zyudas àa ncàri, à kɛ̀n kì terì wu wu nghɛ̀ɛ̀sɛɛ rì nyi. 
Fɔɔnnɛ ɓɛ pikà ǹtɔ̀ŋ rì mii maa, ǹtɔ̀ŋ à kpì ɓi ɗii ɗi Matyas, ɓɛ ɓas min nyi rì kìntɛ̀ɗ ɗì bog ki ɓɛ̀kɛ̀nì-fìtom kimbog.
Ŋwosi Pàŋtèkot, ɓɛ̀gherɛ̀n ɓɛ̀cèm ɓɛ ɓaghà ɓɛ̀ taŋzɛn jàŋbog. 
Nni ɓɛ sigmɛ̀ngà lɛ, gom ì rìì aɗyoo, ì ɓa yɛ̀ɛ gom ì coo bɛ̀ɓ ki kɛɛ̀ fɛɛfɛɓsì, ki yu kì ronì naa ìnɛ ɓɛ ɓaghà miì. 
Fɔɔnnɛ ɓɛ ghɛngà ɓyom yɛ̀ɛ mɛ̀ròò mɛ ɗuu, ɓincèm ɓì ghasakɛn dɛŋ-dɛ̀ŋ-dɛŋ di ɓyɛɛ̀ ɓɛ̀ɓɛli ɓɔ ɓi nyòò. 
Ɓɛ̀sɛ̀ɛ̀ ɓɛ̀cèm ɓɛ ɓa min ɓɛronɛn ri Kìtɛntɛ̀ɛ̀n ki Nghay, ɓɛ ki tòtog ɓitòkì ɓidɛŋ lɔŋ yɛ̀ɛ Nghay à fafàghà ɓɔ ìtèɗ wu lɛ ɓɛɛ totòg.
Wɔ̀lɛ Ɓɛ̀yudɛ̀n ɓɛ ɓɛ falɛ̀ngà ɓi rìgherɛ̀n ɓɛ ɓaghà girig a Yorisalɛm, di ɓɛ pɛsaagh yì ɓi ɓìlɔ̀ŋ ɓìcèm ɓi ɓi ziinɛ. 
Yɛ̀ɛ gom ìnɛ̀n ì kìlɛ̀ngà fɔlɔɔ, ɓum ɓɛ ghɛŋmɛ̀n yì nni yɛ̀ɛ mum ǹcèm ànɛ ɓi ɓumɓɛ̀n à woogh di ɓɛ̀kɛ̀nì-fìtom ɓɛɛ̀ tòtog kitòkì kii, ɓɛ rɔɓ lɛ rèèree. 
Ɓɛ̀sɛ̀ɛ̀ ɓɛ̀cèm ɓɛ kuuràkà ɓɛ rɔɓ myɔm ɓìkpaŋ. Fɔɔnnɛ ɓɛ tɔɔ̀tɔ̀ɔ̀ghrɛ̀ngà ɓɔrìɓɔ lɛ: Nti ɓum ɓɛ̀cèm ɓɛ ɓɛɛ̀ tòtog ɓɛ, ɓɛ rì ɓumɓɛ a Galile? 
Nni cɛ kɛɛ kiì lɛ, mum bimiɗ ànɛ ɓi ɓìsi a wowog di ɓɛɛ̀ tòtog kitòkì kii? 
À tumɛ̀n lɛ ɓɛ̀-Paritɛ, ɓɛ̀-Mɛɛɗɛ, ɓɛ̀-Elamit, ɓumɓɛ a Mɛzopotamii, ri ɓɛ a Zyude rì ɓɛ a Kapados, rì ɓɛ a Pɔŋ, rì ɓɛ a Azii, 
ɓɛ̀roɓɛ a Firizii, rì ɓɛ a Paŋfilii, rì ɓɛ a Egiɓtɛn, rì ɓɛ ɓi, kìden ki zi ki a Liɓii ki ki wòŋzɛɛ rì Sirɛn, rì ɓɛ̀roɓɛ ɓɛ pɛsɛ̀ngày a Rom, à teɗ lɛ, Ɓɛ̀yudɛ̀n ɓɔmiɗ, rì ɓɛ̀roɓɛ ɓɛ lɔɔ̀ghrɛ̀ngà ɓi rìgherɛ̀n ɗi Ɓɛ̀yudɛ̀n à kpaŋ lɛ, 
ɓumɓɛ a Kirɛɗɛ, rì ɓɛ a Araɓii, cɛ kɛɛ kii lɛ, ti wowog yɛ̀ɛ ɓɛɛ̀ kakali dàm yi ɓiɓan yi Bɛ̀ll ɓi ɓìtòkì ɓis? 
Ɓɛ̀sɛ̀ɛ̀ ɓɛ̀cèm ɓɛ kuuràkà; ɗyomzɛ̀n ɗi ɗim ɓɔ, ɓɛ tɔɔ̀tɔ̀ɔ̀ghrɛ̀n ɓɔmiɗ lɛ: Rìkuu ɗi kiɓan aɗi ɗyɛɛ̀ ri lɛ? 
Kìɓan kifog, ɓum ɓɛdɛŋ ɓɛ wɔwɔ̀là ɓɛ̀yilàg ɓɛ kpaakpàà lɛ, ɓɛ ri ɓɛ̀ŋwaŋɛn mɛrɔ̀g lɛ kɔɔ̀kɔɔ̀.
Nni Pyɛɛri à pɛ̀sɛ̀ngà aɗyoo rì ɓɛ̀kɛ̀nì-fìtom ǹtɛ̀ɗ rì bog, à kpaa ɓumɓɛ̀n jɛ̀ɛ̀ aɗyoo lɛ: Mìni Ɓɛ̀yudɛ̀n, rì mini ɓɛ̀sɛ̀ɛ̀ ɓɛ̀cèm ɓɛ ɓi kɔ̀kɔrii a Yorisalɛm, ramina mɛ̀ree, ɓi wog kìɓan ki nkìki lɛ, nkpaà mìni: 
Ɓumɓɛ ɓɛ ŋwaŋi ɓi mɛrɔ̀g yɛ̀ɛ ɓi fèfeg lɔɔ, lɛ mɛ̀kɛ̀ɛ̀ taànìn à sariwa yɛɛ kaka lɛ. 
Kìɓan kifog, Bɛ̀ll yɛɛ roozii jɛ̀ɛ̀ yìì inɛ à kpaaghà ɓi ŋwɔm wu ǹkpaŋzì-ɓìɓan wiì ànɛ lɛ Zyuwɛl lɛ: 
Ɓi mɛ̀ru mɛ siitòn, ǹɗomigɛy Ǹghay wɛ̀m ɓi mum bimiɗ, fɔɔnnɛ ɓɛ̀dɛlì ɓin rì ɓɛ̀gɔ̀n ɓin ɓɛ ɓaà gɛ ɓɛ̀kpaŋzì-ɓìɓan ɓɔn ɓin ɓɛ ghɛnghɛ̀n dàm yi ɓiɓan rì ìtèɗ wu Nghay à Bɛ̀ll, ɓìdɛ̀ndɛm ɓi kikì ɓìtùg ɓin ɓi ɓum. 
Ɛ̀ɛ̀! ɓi mɛ̀ru mɛ̀n nfoŋi gɛ Ǹghay wɛ̀m ɓi ɓɛ̀kìì-ɓìsay ɓɛm lɛ, rì ɓɛ ɓɛbaŋì, rì ɓɛ ɓɛ̀yiɓ lɛ ɓɛɛ kpaŋzi ɓìɓan. 
Nɗi kìi gɛ lɛ dàm yi ɓiɓan yɛɛ resɛn ɓi ɗyoo ɓi ɗùm, ɓɛ̀koŋnyoo ɓɛ ɓiɓan ɓɛ kilɛ̀n ɓi ziinɛ; rì bwaɓ, rì ɗuu, rì fìsilì ɓi ɓaa gɛ; 
ŋ̀wos à suu gɛ ɓi mis yɛ̀ɛ birìm, ŋwii à lɔɔ̀ghrɛ̀n m̀ɓàŋ yɛ̀ɛ bwaɓ, di gòn i rìyù ɗi Kan ì ka kpaŋ ɓi, yɛ̀ɛ ri ɓaa gɛ coo ŋwos a rìkem ɗii. 
Fɔɔnnɛ mum ǹcèm ànɛ à reŋii gɛ ɗii ɗi Kan lɛ a ghɛɓsi nyi à ghɛɓi gɛ.
Mìni ɓumɓɛ a Isirayɛl, wooghna kìɓan ki nkìki lɛ, nkpaà mìni: Yeesus ànɛ a Nazarɛt àa nɗì ŋwaànɛ Bɛ̀ll àa ǹɗèsii mìni lɛ, nnyɛɛ romgày nyi, ɓi dàm yi ɓiɓan, rì ɓɛ̀koŋnyoo ɓɛ ɓiɓan, rì ɓìrèmzɛnà ɓi à faghà nyi ìtèɗ wulɛ a ki ɓi nyìinyìm wìn lɔŋ yɛ̀ɛ mìniìɓɔmiɗ ɓì yii. 
Yeesus ànɛn innɛ ɓɛ nkàɓi lɔŋ yɛ̀ɛ ki ɓaghà kìkaliyɛn, lɔŋ yɛɛ̀ Bɛ̀ll à fèkà ɓi coo ɗyomzɛ̀n ɗii, nyi nnɛ ɓìi nkpani ɓi kɔrɔs aɗyoo, ɓì ki fa nyi rì ɓɛ̀kìì-kìɓe lɛ ɓɛɛ wey. 
Wɔ̀lɛ Bɛ̀ll àa ǹghèmzii nyi, à fùmì nyi bɛn yi riwù, lɛ ki n-yin lɛ ki kilɛ̀n lɛ, rìwu ɗyɛɛ ghaatɛn yì rì nyi. 
Lɛ Davit à ɓùgà kìɓan kii yɛ̀ɛ à kpaaghà lɛ: Ǹseesèèghà lɔŋ Kan mɛ̀ asu ɓyààmɛ̀n ɓìcèm, ɓisuulɛ, à rì mɛ̀ ɓi weèlem lɛ m̀ɓa kɛ̀ɛ ǹnìŋdɛ̀n. 
Kìɓan kiǹ kɛɛ̀ki ǹɗem wɛ̀m wu roni rì kìnyàà, ɓìtòkì ɓyɛm̀ ɓi ki ɓa ɓikpakpag ɓi kinyàà; nsoò nyoo yɛ̀m ì rì ɓiì fɔɔsɛɛ lɛ fyòoog rì ǹtyweeyi wu ǹɗì rì wɔ. 
Lɛ, wàa rini ɓi ǹghay wɛ̀m a ǹyɔ̀ɛ̀y ìsuùcèm, kɔ̀ɔ ki gherɛn lɛ ǹkìì-kìsay wɔɔ̀ ànɛ àrì ǹtɛnɛn a ɓwɛy ɓi zɔ̀ŋ. 
Ù rèsìghà mɛ̀ bee ì cɛɓ, fɔɔnnɛ rìɓa ɗi ù rì mɛ̀ jàŋbog, ɗi ri fa mɛ coo kinyàà.
Ɓɔɔsoŋ̀, ǹɗì lɛ ǹkpaa mìni lɛ tɛntɛ̀ɛ̀n ɓi ɓɛg ànɛ yɛ̀ɛ Davit à seŋi wis a ǹsɛ̀ɛ̀ lɛ: À wughà, ɓɛ ki ɓòm nyi, zɔ̀ŋ yìì i rì fɛ a lɔ̀ŋkis à kpaŋ gɛɛ̀nɛ. 
Kìɓan kifog, yɛ̀ɛ à ɓaghà ǹkpaŋzì-ɓìɓan à ki yi ǹkàg wu Bɛ̀ll à kàkà nyi à kànɛ̀n bɛ̀ɗ lɛ, à kɔ̀ɔ̀sii gɛ dòò yìì idɛŋ ɓi-kɔ̀ɔ̀ wii wu rilàmì, 
rìghèmɓɛ̀n ɗi Kiris ɗyɛɛ̀ɗi à lokà lɔɔ ki ghɛɛ̀, à ki kpaa lɛ: Bɛ̀ll àa rini ɓi nyi a nyɔ̀ɛ̀y, kɛ̀ɛ ki càɗ lɛ nyoo yìì yɛ̀ɛ ɓwɛy ɓi zɔ̀ŋ. 
Yeesus ànɛ̀n nnɛ Bɛ̀ll àa ǹghèmzii, ɓìsiìcèm tì rì ɓɛ̀wusìnɛ̀ɗ ɓɛ ɓi rìghèmɓɛ̀n ɗii. 
Yɛ̀ɛ àa mɓɔɔ ki kɔ̀rii ɓi weèlem à Bɛ̀ll, Seŋi àa nfaa nyi Kìtɛntɛ̀ɛ̀n ki Nghay ki à kàkà, kɛɛ̀ki à romiì lɔŋ yɛ̀ɛ ɓi seesee lɛ, ɓì ki wowog. 
Davit à ɓɔkà ɓi aɗyoo kìɓan kifog nyimiɗ a kalag lɛ: Kan Bɛ̀ll à kàlighà Kan wɛ̀m lɛ, kɔ̀ri mɛ̀ fɛ ɓi weèlem 
à kɛ̀n kì kpaŋì yɛ̀ɛ ǹɗì ɓiì ghaasii ɓɛ̀bènàbena ɓɔɔ com ki, u rɛsag mɛ̀kòò miì.
Ɓum ɓɛ̀cèm ɓɛ a Isirayɛl ɓɛ ghɛɛ̀sɛɛ kì yiì syeesyee à rìyi lɛ, Bɛ̀ll àa ǹkìi lɛ, Yeesus ànɛ ɓìi nkpani ɓi kɔrɔs aɗyoo a ɓa lɛ nyi Kan wis, nyi Kiris.
Yɛ̀ɛ ɓɛ wokà ɓìtòkì ɓi Pyɛɛri ɓiǹ, ɓi ɗiŋì ɓɔ ɓi ǹɗem lɛ kɔɔ̀kɔɔ̀, nni ɓɛ tɔkà Pyɛɛri ri ɓɛ̀kɛ̀nì-fìtom ɓɛm̀bog lɛ: Ɓɔɔsoŋ̀, ki ghɛ̀ɛ̀sɛɛ min lɛ ti ki la?
Pyɛɛri à ɓàg ɓɔ lɛ: Lɔ̀ɔ̀ghrɛɛna mɛ̀rem, mum ǹcèm ànɛ ɓi mìni à ki ɓàɓtɛn ɓi ɗii ɗi Yeesus Kiris fɔɔnnɛ Bɛ̀ll a cenɛn ɓìɓe ɓin, à ki fa mini Kìtɛntɛ̀ɛ̀n ki Nghay. 
Lɛ ǹkàg wu Bɛ̀ll à kàkà wu ri ɓisu win, rì ɓisuu ɓɔn ɓin, wu ki ɓa ti ɓisuu ɓum ɓɛ̀cèm ɓɛ ɓɛ ri tìràɓ, ɓɛɛ̀ɓɛ Kan Bɛ̀ll wìs à regiigɛy bàlì ìnɛ ki kɔ̀ni gɛ nyi lɛ a regiì. 
Fɔɔnnɛ Pyɛɛri à rèrèsìghà ɓɔ saaɗ, à ki rereɓ ɓɔ rì jɛ̀ɛ̀ yidɛŋ yi à kpaatìghà ɓɔ nwèe: Pɛ̀sɛɛnas̀ lɛfyɛ̀ɗ ɓi nyìinyìm à ɓumɓɛ ɓɛ ri ɓi rìɗim ɓi ɗùm.
Ɓumɓɛ ɓɛ gherɛ̀ngà rìkpaa ɗi Pyɛɛri ɗiǹ ɓɛ ɓaɓtàkà, fɔɔnnɛ bàlì ì ɓum ìnɛ ì sagtɛ̀ngà ɓi bàlì ì ɓɛ̀gherɛ̀n, ì ɓaghà nunùg ɓum ɓɛ̀tɔɔsìm ɓɛraa.
Ɓɛ siìrɛ̀ngà ɓi rìwowòg ɗi rirèsàg ɗi ɓɛkɛ̀nì-fìtom, rì ɓi cɛɓ ki rigeni, rì ɓi rìcusàg ɗi bìrɛs, rì ɓi bɔ̀ŋzɛ̀n. 
Ìris wu ɓangà mum ǹcèm ànɛ ɓi ɓɔ, lɛ ɓɛ̀kɛ̀nì-fìtom ɓɛ kikìghà dàm yi ɓiɓan rì ɓɛ̀koŋnyoo ɓɛ ɓiɓan, lɛɛ̀gwey. 
Ɓɛ̀gherɛ̀n ɓɛ ɓaghà kìbyɔg kìfog, ɓyom ɓyaa ɓìcèm ɓi ɓa bùtag. 
Ɓɛ kakàɓkà lɛ: Rì ɓìden ɓyaa ɓi zi, rì ɓyom ɓyaa, ɓɛ kaàkàɓɓɛ̀n mɔɔ̀ni mɛ miì ɓɛ̀sɛ̀ɛ̀ ɓɛ̀cèm, mum bimiɗ à tekì gàɓ ìnɛ ì ghɛ̀ɛ̀sɛɛ rì nyi. 
Cààmɛ̀n kìcèm ɓɛ ǹti ɓɛ taŋzàg ɓi naà-Bɛ̀ll ŋwos bimiɗ, ɓɛ ɗiɗì ɓìɗilàg ɓyaa ǹɗaŋ ɓi naa yaa ɓɛ ɗiɗì ɓyɔ rì kìnyàà, rì ǹɗem wu risɛɛ̀dɛ̀n. 
Ɓɛ mɓɔgsàg Bɛ̀ll, ɓum ɓɛ̀cèm ɓɛ ki keekeèsì ɓɔ, fɔɔnnɛ Kan à tèèghtègsìghà ǹɗaŋ waa ɓɛ ŋwos ɓɛ̀cèm rì ɓum ɓɛ ki kɔngà Bɛ̀ll lɛ a ghɛɓsi.
Pyɛɛri ɓɛɛ̀ Zyaŋ ɓɛ ɓɔ̀ɓɔ̀kà a naà-Bɛ̀ll ɓi cààmɛ̀n à bɔ̀ŋzɛ̀n ì mɛ̀kɛ̀ɛ̀ mɛraa à ŋwos ǹkɛ̀nɛn.
Fɔɔnnɛ ŋwaàdɛŋ ànɛ à yalɛ̀ngà rì ɓìlɛm, à ɓaghà wɔɔ. Ɓɛ̀ŋwos ɓɛ̀cèm, ɓɛ n-yùlàg nyi kì kɔ̀ɔ̀sii asuunaa wu naà-Bɛ̀ll wu ɓɛ ǹɗegì lɛ: Rɔɔrɔɔ, lɛ a lɔǹlɔn ɓumɓɛ ɓɛɛ̀ ɗiɗiŋi ɓi naà-Bɛ̀ll ɓyom. 
Yɛ̀ɛ ŋwaànɛ̀n à ghɛngà lɛ rì Pyɛɛri rì Zyaŋ di ɓɛɛ̀ kɛ̀nkɛn lɛ ɓɛɛ ɗiŋi ɓi naà-Bɛ̀ll, fɔɔnnɛ à lɔngà ɓɔ mɔ̀ɔ̀ni. 
Pyɛɛri rì Zyaŋ ɓɛ ruusìghà mis ɓi nyi ɓɛ fiɓì nyi lɛ fyɛɛɛyi, Pyɛɛri à kpaa nyi lɛ pɛɓsɛn ɓìsi. 
Ŋwaànɛ̀n à seesèèghà ɓɔ lɛ tɔ̀ntɔ̀n à fèkì nya lɛ ɓɛ ri nyi ɓiì faà com. 
Pyɛɛri à Kpaa min nyi lɛ: Mɛ̀ n-yin ɗi mɔ̀ɔ̀ni nsoò gol lɔŋ com ki ǹɗì rì kɔ kɛɛ̀ki ǹfaa wɔ̀: Ɓi ɗii ɗi Yeesus Kiris ànɛ a Nazarɛt pɛ̀sɛn aɗyoo u kɛɛ̀ghi! 
Fɔɔnnɛ à ɓangà ŋwaànɛ̀n ɓi càg ki weèlem à pɛ̀sì nyi mɛ̀rɛy. Lɔŋ ɓi cààmɛ̀n kɔm̀ kiǹ, mɛ̀kòò mii, rì mɛ̀lèŋiɗ mii ɓi ghas kì terì ìtèɗ; 
lɔŋ yɛ̀ɛ à lɛlà gɛ̀n bog lɛ doɓtà, à rɛli mɛ̀rɛy à ghagsɛ̀n ɗì rìkɛ̀ɛ̀. Nni à ɗiŋìghà rì ɓɛ̀-Pyɛɛri ɓi naà-Bɛ̀ll di a kɛ̀ɛ̀kɛ̀ɛ̀, à lɛɛ̀lɛ̀ɛ̀tɛ̀n, à ki keekemzì Bɛ̀ll.
Mum bimiɗ à ghɛngà yɛ̀ɛ à kɛ̀ɛ̀kɛ̀ɛ̀ghà di a ɓɔɔɓɔgsì Bɛ̀ll. 
Yɛ̀ɛ ɓum ɓɛ ghɛngà lɛ ŋwaànɛ̀n yɛɛ nti à kɔ̀ràg asuunaa wu naà-Bɛ̀ll wu lɛ Rɔɔrɔɔ à lɔnlɔ̀n ɓum ɓyom, nni ɓɛ risìghà ɓɛ ki kuurag kiɓan ki ki kilɛ̀ngà kiǹ bi cɛɓ ki ŋwaànɛ̀n, yɛ̀ɛ mɛ̀nɔ̀ɓɔ̀. 
Yɛ̀ɛ Ŋwaàncèm ànɛn à nɔ̀ɔ̀nɔ̀ɔ̀tɛ̀ngà ɓɛ̀-Pyɛɛri ɓɛɛ̀ Zyaŋ, nni ki yeesìghà ɓum rìwog ɓɛ ghɛŋmɛ̀n ɓɔ a nyoo ɓi tuùtuu anɛ ɓɛ nɗegì lɛ tuùtuu à Salomɔŋ.
Yɛ̀ɛ Pyɛɛri à ghɛngà fɔlɔɔ, nnɛ à kalìghà ɓumɓɛ̀n lɛ: Mìni ɓumɓɛ a Isirayɛl, ɓi cɛ nnɛ ɓì rì ri mɛ̀kuùkuugh ɓi kìɓan ki? Ɓisuucɛ nnɛ ɓi fifiɓi ɓisi lɔŋ yɛ̀ɛ ɓɛɛ̀ kali lɛ tì kɛ̀ɛ̀sii ŋwaànɛ rì ìtèɗ wis, nsoò lɛ ɗì rìfalɛ̀n ɗis ɗi ɓi rìgherɛ̀n? 
Bɛ̀ll à Abiraham, Bɛ̀ll à Isag, Bɛ̀ll à Yakɔɓ, Bɛ̀ll à ɓɛ̀seŋi ɓis yɛɛ faa ǹkìì-kìsay wiì ànɛ lɛ Yeesus rìkem. Yeesus ànɛn nnɛ ɓìi nkàɓi, ɓi ki roòzɛn nyi ɓi mis mɛ Pilat ànɛ àa m̀mɛɛ̀ kì lɛ di àa càri nyi. 
Ɓìi nɗoòzɛɛ roànɛ àa nɗì ǹtɛnɛn à ki ɓa ti lɛ saaɗ, ɓi tɔg Pilat lɛ a caɗ roànɛ àa nɗì ǹwolì-ɓum. 
Ɓìi kìi lɛ ɓɛɛ wey ŋwaànɛ à làmii cɛɓ, nyi nnɛ Bɛ̀ll àa ǹghèmzii yì a ɓìloŋ; tìrì ɓɛ̀wusìnɛ̀ɗ ɓɛ ɓi rìghèmɓɛ̀n ɗii. 
Ǹtyweeyi wu tì rì rì wɔ ɓi ɗii ɗi Yeesus wɛɛ kii lɛ, ɗii ɗìn ɗyɛɛ fa mɛ̀kòò mɛ ŋwaànɛ ɓi yii ànɛ ìtèɗ yɛ̀ɛ ɓi seesèè, fɔɔnnɛ ǹtyweeyi wu ɓi Yeesus wɛɛ kii lɛ, a wɔǹ lɛ kɔɔ̀kɔɔ̀ lɔŋ yɛ̀ɛ ɓi seesee lɔɔ ɓɛsɛ̀ɛ̀ ɓɛ̀cèm.
Nni ɓigomìnɛ, ɓɛ̀geni ɓɛ̀m, ǹ-yii lɛ ɓìi ǹkìi fɔlɔɔ lɛ, rì mìni rì ɓɛ̀làmì ɓin ɓìi n-yii ɓì. 
Kìɓan kifog, ɓi bee inɛ̀n nnɛ Bɛ̀ll àa ǹdoòzii kìɓan ki à lokà ki kpaà ɓi myɔm mɛ ɓɛkpaŋzì-ɓìɓan ɓɛ̀cèm ɓɛ ɓi mɛ̀ru mɛ ajɛ̀m lɛ: Kiris à ghɛ̀ɛ̀sɛɛ gɛ kì woògh rìkɛŋ.
Nni lɔ̀ɔ̀ghrɛɛna min mɛrem, ɓi sugtiì yɛ̀ɛ Bɛ̀ll, di fɔɔnnɛ a tiìsi ɓìɓe ɓin. 
Fɔlɔɔ nnɛ Kan à rì ɓiì romìì ɓyààmɛ̀n ɓi rifɔɔsɛ̀n yɛ̀ɛ à rì mìni ɓiì romìì ǹghɛɓsì-ɓum, ànɛ à pègsɛ̀ngà ɓisu wìn. Nnyɛɛ rì Yeesus Kiris. 
Yeesus ànɛ à ka ghɛ̀ɛ̀sɛɛ kì kɔ̀kɔrii aɗyoo, à kpaŋ ɓi cààmɛ̀n ki ɓɛ ri ɓiì pɛ̀ɛ̀zii ki rɛsii ɓyom ɓìcèm ɓi mɛ̀rɛli mɛ ɓyɔ, lɔŋ yɛ̀ɛ Bɛ̀ll à kpaaghà fìɗyàɓ ɓi myɔm mɛ ɓɛkpaŋzì-ɓìɓan ɓii ɓɛ ɓɛ ɓaghà ɓɛ̀ tɛnɛn.
Fɔɔnnɛ Moyis à kalìghà lɛ: Kan Bɛ̀ll wìn à romiì gɛ mìni ǹkpaŋzì-ɓìɓan ànɛ à ɓaa gɛ yɛ̀ɛ mɛ̀, à kì ɓa ŋwaànɛ ɓi kìlɔ̀ŋ kin, ɓì ghɛ̀ɛ̀sɛɛ kì woògh com kìcèm ki à kalii gɛ mìni. 
Ŋwaànɛ à sɛɛtii gɛ jɛ̀ɛ̀ ì ǹkpaŋzì-ɓìɓan anɛ̀n, ɓɛ pisii gɛ nyi ɓi bàlì ì ɓum ɓɛ kilɔ̀ŋ, ɓɛ ki wey nyi.
Ɓɛ̀kpaŋzì-ɓìɓan ɓɛ ɓɛ ɓɔɔ̀ɓɔ̀ɓsɛ̀ngà, à tumɛ̀n yì ɓi Samuɛl, ɓɛ ɓugà kìɓan ki ɓi mɛ̀ru mɛ̀n, ɓɛ̀sɛ̀ɛ̀ ɓɛ̀cèm. 
Mìni yɛɛ ri ɓɔn ɓɛ ɓɛkpaŋzì-ɓìɓan, ɓì ki ɓa ti ɓɔn ɓɛ ɓi ɓee ìnɛ Bɛ̀ll à rengà rì ɓɛ̀seŋi ɓìn, yɛ̀ɛ à kalìghà Abiraham lɛ: M̀màŋi gɛ naa yi ɓum yìcèm yi ɓi ziinɛ ɓi jɛ̀m ì dòò yɔɔ. 
Mìni yɛɛ ri ɓumɓɛ asu ɓɛ Bɛ̀ll à ɓɔ̀ngà ǹkìì-kìsay wiì ɓisu waa, à rom yì nyi, lɛ a maŋ̀ mìni, di a ki lɛ mum bimiɗ ànɛ ɓi mìni a càɗ ɓìɓeɓtàg ɓii ɓi mɛkìkìì.
Ɓɛ̀pìrɛɛtìrɛ̀, rì ǹkɔ̀mɛ̀n ɓɛ̀ɓèŋì naà-Bɛ̀ll, rì Ɓɛ̀sàdùsyɛŋ ɓɛ yughày di ɓɛ̀-Pyɛɛri ɓɛɛ̀ Zyaŋ ɓɛɛ̀ ka tòtog ri ɓum ɓɛ kilɔ̀ŋ. 
Nni ɓɛ wokà bim yɛ̀ɛ ɓɛ tanɛ̀ngà lɛ ɓɛ̀-Pyɛɛri ɓɛɛ̀ rèresi ɓum ɓìɓan ɓi Bɛ̀ll, ɓɛ ɓuŋɓùŋ kìɓan ki rìghèmɓɛ̀n ɗi Yeesus, ɗì rìghèmɓɛ̀n ɗi ɓiloŋ. 
Fɔɔnnɛ ɓɛ ɓangà ɓɔ ɓɛ pig ɓɔ ɓi naà-zày lɛ ɓɛɛ kɔri wɔɔ à kpaŋ ɓi duri-tana, lɛ cɛŋkò ki ɓaghà di ki ti. 
Nsoò fɔlɔɔ, kìgwey ki ɓi ɓumɓɛ ɓɛ wokà jɛ̀ɛ̀ ì Bɛ̀ll ki gherɛ̀ngà, fɔɔnnɛ bàlì ì ɓɛ̀gherɛ̀n ì kpagà nunùg ɓum ɓɛ̀tɔɔsìm ɓɛtaǹ.
Ɓi duri-tana, ɓɛ̀lànlam ɓɛ Ɓɛ̀yudɛ̀n rì ɓɛ̀sɛ̀ɛ̀mɛn ɓaa, rì ɓɛ̀rèsàg-ɓìdɔ̀gsɛna ɓɛ taŋzɛ̀ngà a Yorisalɛm 
ɗì ǹkɔ̀mɛ̀n-ɓɛ̀pìrɛɛtìrɛ̀ ɓɛgwey ànɛ̀ lɛ Ann, rì Kayif, rì Zyaŋ, rì Alɛgsaŋdirɛ ri ɓum ɓɛ̀cèm ɓɛ ɓi naà-ɓum ì ɓɛ̀pìrɛɛtìrɛ̀ ɓɛgwey. 
Fɔɔnnɛ ɓɛ rɛsìghà ɓɛ̀-Pyɛɛri ɓɛɛ̀ Zyaŋ ɓi nyìinyìm wàà, ɓɛ tɔg ɓɔ lɛ: Ɓi-tèɗ aɗi, ǹsoò lɛ̀ ɓi ɗii ɗì ghɛn innɛ ɓìi nwɔ̀ɔ̀zii ŋwaànɛ̀n? 
Nni Pyɛɛri, ǹɗonɛn ri Kìtɛntɛ̀ɛ̀n ki Ǹghay, à ɓàkà ɓɔ lɛ: Mìni ɓɛ̀làmì kìlɔ̀ŋ rì ɓɛ̀sɛ̀ɛ̀mɛn ɓɛ a Isirayɛl, 
yɛ̀ɛ ɓɛ mɛ tɔg ɓisi gɛɛ̀nɛ, kìɓan ki ɓi kìrɔɔ ki kìsɛkɛ̀rɛ̀ ki mum ki ntanɛɛ rì kɔ, lɛ ti resi yɛ̀ɛ ki mɓaa lɛ a wɔǹ, 
ɓì ghɛ̀ɛ̀sɛɛ kì yiì ɓɛ̀sɛ̀ɛ̀ ɓɛ̀cèm, kìlɔ̀ŋ ki Isirayɛl ki yi girig lɛ, ŋwaànɛ à rɛrɛlii mìni asu fɛlɛ lɛ syeesyee ɓi nyoo yìì, lɛ ìtèɗ wu ɗii ɗi Yeesus Kiris ànɛ a Nazarɛt, ànɛ ɓìi nkpani ɓi kɔrɔs aɗyoo, nyi nnɛ Bɛ̀ll àa ǹghèmzii yì a ɓìloŋ. 
Yeesus à rì yɛ̀ɛ gɔ̀g ìnɛ ɓɛ̀toŋì-mɛɛ ɓɛ makà, yɛ̀ɛ ki ghalà kìlèmì ki ǹtɔn à mɛɛ.
Mum à rì lɔŋ ɓiì ɓaà rì cɛɓ lɛ nyi, ɓisuulɛ Bɛ̀ll à faghà ɓi ɓum ɗii ɗidɛŋ fɛ ɓi ziinɛ ɗi ɗi ri rì ìtèɗ wulɛ, ɗi fa ɓìsi cɛɓ.
Ɓumɓɛ ɓɛ yɔɔ̀yɔ̀mzìghà ɓɛ̀-Pyɛɛri, ɓɛ kuuràkà lɛ, ɓɛ ghɛngà lɛ, Pyɛɛri rì Zyaŋ ɓɛɛ̀ ɓàɓag ɓɔ, kɛ̀ɛ̀ ìris ɓi ǹɗem, ɓɛ ghɛɛ̀dì lɛ, ɓɛ ɓaghà ɓum ɓɛ zɛy ɓɛ ɓɛ yighà ɓi sùkurù, ɓɛ yi min lɛ, ɓɛ ɓaghà ɓumɓɛ ɓɛ kɛɛ̀kɛ̀ɛ̀ghà ǹɗaŋ ɗi Yeesus. 
Nni yɛ̀ɛ ŋwaànɛ à wɔ̀ngà ànɛn à ɓaghà ɓɔ ɓi nwɔŋì, fɔɔnnɛ ɓɛ rɔɓkà ɓɛ kɛɛ̀ yi com ki ɓɛɛ pɛɛ̀zi ɓɛ̀-Pyɛɛri. 
Nni ɓɛ tɔkà lɛ ɓɛɛ ka kpaŋzi ɓɔ ɓi ɗyɔ̀m di ɓɔɔ rɔ̀ɓ kìnyolɛɛ ɓɔrìɓɔ, lɛ ɓɛɛ teɗ bimiɗ à ǹɗɛli ɓi kìɓan kiǹ. 
Ɓɛ tɔɔ̀tɔ̀ɔ̀ghrɛ̀ngà lɛ: Ti ki la ri ɓumɓɛ? Lɛ, ɓum ɓɛ̀cèm ɓɛ a Yorisalɛm ɓɛ mɛ yi lɛ tɛntɛ̀ɛ̀n lɛ, ɓɔ yɛɛ nkìi dàm ì kìɓan ìnɛ, wɔ̀lɛ ɓìsii ki yin lɛ tì teɗ nyoey lɛ ɓɔ yɛɛ nkìi kìɓan kiǹ. 
Nni ɓi ɗi lɛ ɓɔlɛ ànɛ kɛ̀ɛ ɓiisɛn ki sàa, ti rɔ̀gsɛɛna ɓɔ lɛ, i ɓɛ kpaatii mum kìɓan ki ki rarɛ̀n ɗì ɗii ɗi Yeesus di ɓɛ ri ɓiì ghɛɛ̀. 
Fɔɔnnɛ ɓɛ reŋìghà tì min ɓɔ, ɓɛ reèg ɓɔ ìsuùcèm lɛ, ɓɛ̀ kɛɛ̀ ɓùŋdi ɗii ɗi Yeesus, ɓɛ kɛɛ̀ ki rèresiti ɓum ɗii diǹ. 
Ɓɛ̀-Pyɛɛri ɓɛɛ̀ Zyaŋ ɓɛ ɓaàg ɓɔ lɛ: Ghɛɛna mìniìɓɔmiɗ, ǹkòo ki ri lɛ saaɗ ɓi mis mɛ Bɛ̀ll lɛ, ti ki mìni mɛ̀wog à cee Bɛ̀ll. 
Lɛ ɓìsii yin lɛ tì rɔ̀ɓ lɛ tì kpaa ɓi kiɓan ki ti ghɛngà, tì ki wog. 
Fɔɔnnɛ ɓɛ̀yɔ̀mzì-ɓɔ, ɓɛ sagɛ̀ngà tì ɓɔ, ɓɛ ki caɗ min ɓɔ, di ɓɛ mɛ rɔɓ ɓɛ̀ kɛɛ̀ yi yɛ̀ɛ ɓɛɛ pɔnɔ̀si ɓɔ ɓisuulɛ, kìlɔ̀ŋ kìcèm ki keèkèmzìghà Bɛ̀ll ɓisuu dàm ì kìɓan inɛ̀n. 
Ŋwaànɛ à wɔ̀ngà dàm ì rìwɔ̀n ànɛn, à ɓaghà di a mɛ cee bèg mɛ̀tin mɛɓɛɛ̀.
Yɛ̀ɛ ɓɛ caɗkày ɓɛ̀-Pyɛɛri ɓɛɛ̀ Zyaŋ, ɓɛ kɛngà kì tanɛɛ ɓɛgeni ɓaa, ɓɛ kali ɓɔ ɓìɓan ɓi ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ ɓi kìlɔ̀ŋ ɓɛ rɔgsɛ̀ngà ɓɔ lɛ, ɓɛ̀ kɛɛ̀ kì ti. 
Yɛ̀ɛ ɓɛ wokà ɓìɓan ɓiǹ nni ɓɔɔ̀cèm ɓɛ pɛsìghà jɛ̀ɛ̀ ǹɗaŋ ɓɛ ɓɔŋzì Bɛ̀ll lɛ: Kan, wɔ̀ yɛɛ kighà lɛ rì ɗyoo, rì zi, rì rìɓày à kìkòn, rì ɓyom ɓìcèm ɓi ɓi ri miì; 
wɔ̀ yɛɛ kpaaghà rì ìtèɗ wu Kitɛntɛ̀ɛ̀n ki Nghay, ɓi ŋwɔm wu seŋi wìs Davit ànɛ à ɓaghà ǹkìì-kìsay wɔɔ̀ lɛ: Ɓisuucɛ nnɛ ɓɛ̀nyùùghnyùùgh ɓɛ ri fɛlɛ ɓi ɓìlɔ̀ŋ? Ɓisuucɛ nnɛ ɓìlɔ̀ŋ ɓi taŋzɛɛ ɓìtɔ̀kɔ̀ ɓi zɛy rì zɛy? 
Mɛ̀fòm mɛgwey mɛ ɓi ziinɛ mɛ ramiì wɛ̀y, mɛ̀fòm mɛ sàgsàg mɛ ɓasɛ̀n yì kìbyɔg kìfog lɛ mɛɛ ɗuù rì Kan, rì Mèsii wiì.
Ɓi saaɗ, ɗì Eroodɛ rì Pɔŋs-Pilat ɓɛ mɓasɛɛ rì ɓɛ̀kèn, ri mɛ̀kuu mɛ a Isirayɛl ɓi ban ìnɛ, lɛ ɓɛɛ ɗuù rì Yeesus ànɛ à rì ǹkìì-kìsay wɔɔ̀ à ǹtɛnɛn ànɛ ù rɛsìghà. 
Ɓìɓan ɓi ù lokà kì fèegh ɓi-tèɗ wɔɔ, rì ɓi rìkɔ̀n ɗyɔɔ lɛ ɓi ri ɓiì kìlɛɛ, ɓyɛɛ̀ɓi ɓɛ nɗoòzii lɔ̀ɔ̀. 
Nni ɓigomìnɛ, Kan, ghɛna yɛɛ̀ ɓɛɛ̀ sàasagɛ̀n ɓìsi, dì u fa ɓɛ̀kìì-ɓìsay ɓɔɔ ìtèɗ wulɛ, ɓɛɛ ghagsi jɛ̀ɛ̀ yɔ̀ɔ̀ rì kìghɛɛsii kicèm. 
Nàmas̀ càg kɔɔ lɛ ɓum ɓɛɛ̀ wɔ̀nwɔn tìroɓ, ɓɛ̀koŋnyoo ri dàm yi ɓiɓan ɓi kiìkìlɛ̀n ɓi ɗii ɗi Yeesus ànɛ àrì ǹkìì-kìsay wɔɔ à ntɛnɛn.
Yɛ̀ɛ ɓɛ legsìghà bɔ̀ŋzɛ̀n yàà inɛ̀n, mɛɛ mɛ ɓɛ ɓaghà wɔɔ ɓɛtaŋzɛn mɛ nyɛŋɗɛ̀ngà, fɔɔnnɛ ɓɛ̀sɛ̀ɛ̀ ɓɛ̀cèm ɓɛ rongà rì Kìtɛntɛ̀ɛ̀n ki Nghay, ɓɛ ki ghaaghagsì Ɓɔlɛ à Bɛ̀ll rì ntyweeyi ɓi ǹɗem.
Ǹɗaŋ wu ɓɛgherɛ̀n wu ɓaghà ǹɗem wùfog, ɓɛ̀fèg ɓɛ̀fog, kɛ̀ɛ̀ ŋwaàdɛŋ ànɛ ɓi ɓɔ ànɛ à ɓaghà lɛ à kalì lɛ ɓyom ɓi à rì ɗì ɓyɔ ɓi ri ɓiŋkii cɛ̀ncii, wɔ̀lɛ ɓyom ɓyaa ɓi ɓaghà ɓisu waa ɓɛsɛ̀ɛ̀ ɓɛ̀cèm. 
Ɓɛkɛ̀nì-fìtom ɓɛ kpaakpààghà ɓum kìɓan ki righèmɓɛ̀n ɗi Kan Yeesus rì ìtèɗ lɛɛ̀gwey, fɔɔnnɛ coo geesɛ̀n ì Bɛ̀ll ì rongà a ɓɔɔ̀cèm. 
Ŋwaàdɛŋ à yɛɓɛ̀ngà ɓi com ɓi nyìinyìm wàà lɛ, ɓɛ̀roɓɛ ɓɛ ɓaghà rì dɛm, rì ɓɛ ɓɛ ɓaghà rì mɛɛ ɓɛ kakàɓkà ɓyom ɓìn, ɓɛ yuyù rì mɔ̀ɔ̀ni mɛ miì 
ɓɛ fafà mɔ rì ɓɛ̀kɛ̀nì-fìtom, ɓɛ kaɓsàg mɔ yɛ̀ɛ mum bimiɗ a teɗ gàɓ ìnɛ ì ghɛ̀ɛ̀sɛɛ ɗi nyi...
Yoosɛɓ ànɛ à ɓaghà ɓi boo ì ɓum ì Levi ìnɛ ɓi ban ìnɛ lɛ Siipirɛ, nyi nnɛ ɓɛ̀kɛ̀nì-fìtom ɓɛ nkpɔgì lɛ Ɓarinaɓas, yɛɛ lɔɔ lɛ ŋwaà-mɛ̀fegsɛn, 
à kàɓkà dɛm inɛ à ɓaghà rì yɔ̀, à yù kì faà mɔ̀ɔ̀ni mɛ miì rì ɓɛ̀kɛ̀nì-fìtom.
Wɔ̀lɛ ŋwaàdɛŋ ɗii lɛ, Ananyas ɓɛɛ̀ Safira à giy ɓɛ Kaɓkà kìden kaa ki zi. 
Nni Ananyas a ghaɓìghà gàɓ ì mɔ̀ɔ̀ni, à kɛ̀n ki faà gàɓ ìmbog rì ɓɛ̀kɛ̀nì-fìtom; giy a yighà kìɓan kiǹ. 
Fɔɔnnɛ Pyɛɛri à kalighà Ananyas lɛ: Ananyas, Satàn a ràgɛɛ ɓà wɔ ri ǹɗem fɛlɛ lɛ cɛ yɔ? Ù pwàa Kìtɛntɛ̀ɛ̀n ki Nghay ù nyam gàɓ ì mɔ̀ɔ̀ni ìnɛ ɓi kiden ki zi ki wɔ̀ɔ ǹkàɓi? 
Yɛ̀ɛ wɔ̀ɔ nka kaɓ ɓi jàŋ inɛ̀n, ìi ǹɗì jàŋ yɔɔ̀, yɛ̀ɛ wɔ̀ɔ nki kàɓi yɔ̀, mɔ̀ɔ̀ni mɛ miì mɛ rì mɔ̀ɔ̀ni mɔɔ, nni fèg ànɛ lɛ u ki rìkuu ɗi kiɓan ɗi ù kìi ɗi, à rìì wɔ̀ fe? Yiti lɛ: Àa ɓum ɓɛɛ̀ɓɛ ù pwàa, lɔŋ Bɛ̀ll innɛ ù pwàa. 
Yɛ̀ɛ Ananyas à wokà ɓìtòkì ɓi Pyɛɛri ɓiǹ, nni à kpìghà, à wu. Fɔɔnnɛ coo iris wu ɓangà ɓum ɓɛ̀cèm ɓɛ ɓɛ wokà kìɓan kiǹ. 
Ɓɛ̀dɛlì ɓɛ ɓum ɓɛ yughày rì com ki lɛ, ɓɛɛ lɔg kiloŋ kii miì, ɓɛ pɛsì min kɔ, ɓɛ kɛǹ kì ɓòmi.
Di cààmɛ̀n kaa ghaàgh fɛlɛ yɛ̀ɛ ɓɛ̀hawò ɓɛraa, nnɛ gili Ananyas à yùghày, kɛ̀ɛ yi com ki ki kilɛ̀ngà. 
Nni Pyɛɛri à tɔkà nyi lɛ: Kali ɓà mɛ, mɔ̀ɔ̀ni mɛ̀cèm mɛ ɓi zi inɛ ɓìi nkàɓi mɛɛ ri lɛ? Giɓ anɛ̀n à ɓàg lɛ: Ɛ̀ɛ̀ mɔ yɛɛ ri lɔɔ mɛcèm. 
Nni Pyɛɛri à kpaaghà nyi lɛ: Cɛ kɛɛ yaa kìi lɛ ɓi woòghrɛn jɛ̀ɛ̀ lɛ, ɓi feèghrɛn Kìtɛntɛ̀ɛ̀n ki Nghay ki Kan? Ghɛna, ɓumɓɛ ɓɛ ɓomiì yii wɔɔ̀ ɓɛɛ ti lɛ asuunaa, ɓɛɛ teɗ wɔ̀ girig. 
Bi cààmɛ̀n kɔm̀ kiǹ innɛ à ghàskà kì kpìi a mɛ̀kòò mɛ Pyɛɛri, à wu. Ɓɛ̀dɛlì ɓɛ ɓum ɓɛ ɗiŋìì, ɓɛ tanɛ̀n nyi kìloŋ, ɓɛ pɛsì nyi, ɓɛ kɛn kì ɓòmi ɓi ǹwɔŋì wu zɔ̀ŋ ì yii wiì. 
Fɔɔnnɛ coo iris wu ɓangà kìseŋi kìcèm rì ɓum ɓɛ̀cèm ɓɛ ɓɛ wokà kìɓan kiǹ.
Ɓɛ̀kɛ̀nì-fìtom ɓɛ kikìghà dàm, rì ɓɛ̀koŋnyoo ɓɛ ɓiɓan lɛɛ̀gwey ɓi kìlɔ̀ŋ. Ɓɛ̀gherɛ̀n ɓɛ ǹti ɓɛ rɛlàg ǹɗaŋ ɓi tuùtuu ànɛ ɓisuunaa wu naà-Bɛ̀ll wu Salomɔŋ. 
Kìɓan kifog, ŋwaàdɛŋ ànɛ à ghɛɛsìghà lɛ a rarɛn ɗì ɓɔ, à ɓaghà ɓì, nsoò fɔlɔɔ ɓum ɓɛ kilɔ̀ŋ ɓɛ sɛsɛ̀kà ɓɔ lɛɛ̀gwey. 
Fɔɔnnɛ bàlì ì ɓumɓɛ ɓɛ yuyùghà kì gherɛɛ Kan, lɛ rì ɓɛ̀yiɓ ɗì ɓɛ̀baŋì ì ɓɔɓɔ̀kà mɓɔɓɔghɛn. 
Nni ɓɛ yuyùghà ɗì ɓɛ̀roroɓ ɓi ɓìɓàà, ɓɛ nɔŋzàg ɓɔ ɓi ɓɛ̀kon rì ɓi ɓìkàrà lɛ, i Pyɛɛri à ti ɓiì ghaghii, nsoò cììziŋ kii ki kom roàdɛŋ. 
Ɓìtuu ɓi ɓum ɓi ɓi bàn yi ɓi mɛ̀wɔŋì, ɓi yuyùy a Yorisalɛm ɗì ɓɛ̀roroɓ, ɗì ɓumɓɛ ɓìɓeɓtàg ɓi mɛghay ɓi yeèyèèsìghà, ɓɛ ki wɔ̀ɔwɔɔ̀zì ɓɔ ɓɛ̀sɛ̀ɛ̀ ɓɛ̀cèm.
Fɔɔnnɛ ǹkɔ̀m̀ɛn ɓɛ̀pìrɛɛtìrɛ̀ ɓɛgwey, ri ɓumɓɛ à ɓaghà rì ɓɔ, ɓɛ ɓɛ ɓaghà ɓi ǹɗaŋ wu Ɓɛ̀sàdùsyɛŋ ɓɛ wokà bim lɛɛ̀gwey ri ɓɛ̀kɛ̀nì-fìtom. 
Ɓɛ ɓangì ɓɔ, ɓɛ pig ɓɔ ɓi naà-zày. 
Nni ŋwaà-fìtom à Kan à yùghà rì ìru, à nɛmgì mɛ̀suunaa mɛ naà-zày, à kpaŋzì ɓɛ̀kɛ̀nì-fìtom, à ki kali ɓɔ lɛ: 
Kɛ̀ɛna ɓi naà-Bɛ̀ll, ɓi kakali ɓum ɓìɓan ɓìcèm ɓi ɓi komi cɛɓ ki. 
Yɛ̀ɛ ɓɛ wokà fɔlɔɔ, nni ɓɛ pongà ɓi naà-Bɛ̀ll ɓɛ tumɛ̀n ɓum ɗì rèrèsì ɗi ɓiɓan ɓiǹ. Fɔɔnnɛ ǹkɔ̀mɛ̀n ɓɛ̀pìrɛɛtìrɛ̀ ɓɛgwey, rì ǹɗaŋ wii wu ɓum ɓɛ yughày, ɓɛ reŋɗɛ̀n ǹtaŋzɛn wu Ɓɛ̀yudɛ̀n wu lɛ Sànèdìrɛŋ, rì ɓɛ̀sɛ̀ɛ̀mɛn ɓɛ̀cèm ɓɛ a Isirayɛl, ɓɛ rom min ɓɛ̀sujàà lɛ ɓɛɛ kɛǹ yì kì terì ɓɛ̀kɛ̀nì-fìtom ɓi naà-zày. 
Yɛ̀ɛ ɓɛ̀sujàà ɓɛ kpagà ɓi naà-zày, ɓɛ̀ kɛɛ̀ tanɛn ɓɔ wɔɔ, nni ɓɛ sugtìghày kì kalii ɓumɓɛ ɓi Sànèdìrɛŋ lɛ: 
Tì tanɛɛ yì lɔŋ naà-zày ǹɗogakɛn lɛ gbàg-gbààg. Ɓɛ̀ɓèŋì naà-zày ɓɛ̀ rɛrɛliyɛn lɔŋ a mɛ̀suunaa wɔ̀lɛ, yɛ̀ɛ ti ŋwàri mɛ̀suunaa, tyɛ̀ ki tanɛn mum ɓi ɗùm nsoò bog.
Nni yɛ̀ɛ ǹkɔ̀mɛ̀n naà-Bɛ̀ll ɗì ɓɛ̀pìrɛɛtìrɛ̀ ɓɛgwey ɓɛ wokà fɔlɔɔ, ki yeesì ɓɔ lannɛ ɓɛ̀kɛ̀nì-fìtom ɓɛ kighà lɛ ɓɛɛ silì ɓi naà-zày. Ɓɛ tɔɔ̀tɔ̀ɔ̀ghrɛ̀n lɛ: Kìɓan ki ki ri ɓiì ɓaà la? 
Fɔɔnnɛ ŋwaàdɛŋ à yùghày ɓɔ kìkalii lɛ: Ɓì ghɛɛ, ɓumɓɛ ɓìi ǹfoŋi ɓi naà-zày, ɓɛ ri ɓi naà-Bɛ̀ll ɓi rìrèsàg ɗi ɓum.
Nni ǹkɔ̀mɛ̀n naà-Bɛ̀ll à kɛ̀ngà rì ɓɛ̀sujàà, ɓɛ teɗ yì ɓɛ̀kɛ̀nì-fìtom, lɛ tɛ̀tɛ̀rɛ̀ɛ̀, lɛ ɓɛ̀sujàà ɓɔmiɗ ɓɛ rirìsìghà lɛ ɓum ɓɛ ri ɓɔ ɓiì rogii gɔ̀g. 
Yɛ̀ɛ ɓɛ yughày rì ɓɔ a Sànèdìrɛŋ, ǹkɔ̀mɛ̀n ɓɛ̀pìrɛɛtìrɛ̀ àgwey à tumɛ̀n ɓɔ rìtɔg ɗi mɛtɔɔ̀tɔɔgh 
à kpaa lɛ: Mɛ̀ɛ ǹti tìi ǹɗɔ̀gsɛɛ mìni syeesyee à rìrɔ̀gsɛ̀n lɛ, kɛ̀ ɓi rèsi ti mum ɗii dìn? Nni ghɛɛna com ki ɓì kìi, ɓì sààtii rìrèsì ɗiǹ ɓi bàn ì Yorisalɛm bimiɗ, ɓi kì kɔ̀n yɛ̀ɛ di ɓyàa saghii ɓìsi rìwu ɗi ŋwaànɛ̀n ɓi ǹto.
Nni Pyɛɛri rì ɓɛ̀kɛ̀nì-fìtom ɓɛ ɓakà lɛ: Bɛ̀ll nnɛ mum à ghɛ̀ɛ̀sɛɛ kì kìi mɛwog, à cee ɓum. 
Bɛ̀ll à ɓɛ̀seŋi ɓìs àa ǹghèmzii Yeesus ànɛ ɓìi ǹwoli di ɓi kpani ɓi kɔrɔs. 
Nyi nnɛ Bɛ̀ll àa m̀pɛ̀sii aɗyoo, rì weèlem wìì, lɛ a ɓa lɛ, nyi rìfòm, nyi ǹghɛɓsì-ɓum ànɛ à rì ɓiì nɛmì Isirayɛl bee ìnɛ lɛ ɓɛɛ lɔɔ̀ghrɛn mɛ̀rem di Bɛ̀ll a cenɛn ɓɔ ɓìɓe ɓyaa. 
Tì rì ɓɛ̀wusìnɛ̀ɗ ɓɛ ɓi ɓìɓan ɓiǹ lɛ, rì ɓìsi, rì Kìtɛntɛ̀ɛ̀n ki Nghay ki Bɛ̀ll àa ǹɗomiì ɓumɓɛ ɓɛɛ̀ kìki nyi mɛ̀wog.
Fɔɔnnɛ bim i kìghà ɓumɓɛ ɓi ǹtaŋzɛn wiǹ lɛɛ̀gwey yɛ̀ɛ ɓɛ wokà ɓìtòkì ɓiǹ, ɓɛ feg lɛ ɓɛɛ cuusi ɓɛ̀kɛ̀nì-fìtom, 
wɔ̀lɛ ŋwaàdɛŋ ànɛ ɓi ǹɗaŋ wu Ɓɛ̀fàrìzyɛŋ ɗii lɛ Gamalyɛl, ǹɗèsàg ɓìɓan ɓi Bɛ̀ll ànɛ ɓum ɓɛ̀cèm ɓɛ kuuràkà, à pɛ̀sɛ̀ngà aɗyoo ɓi nyìinyìm à Sànèdìrɛŋ, à tɔg lɛ ɓɛɛ ka kpaŋzi ɓɛ̀kɛ̀nì-fìtom ɓidan. 
À kpaa min ɓum ɓɛ ǹtaŋzɛn lɛ: Mìni ɓumɓɛ a Isirayɛl, konaaghna rì com ki ɓi fèfeg kiǹ lɛ ɓi ki rì ɓumɓɛ; 
lɛ, ki ka finɛn ɓì yɛ̀ɛ ŋwaàdɛŋ lɛ Tedas à peeghày fɛ à yèèghyègsì ɓum lɛ nyii rì bimiɗ à mum à kpaŋ yɛ̀ɛ ɓum ɓɛ nɔɔ̀tìghà nyi nunùg ɓum ɓɛ̀hɔnɗɛ̀ɗ ɓɛnin, nni yɛ̀ɛ ɓɛ wolà ŋwaànɛ̀n ɓum ɓɛ̀cèm ɓɛ ɓɛ nɔɔ̀tìghà nyi ɓɛ sanì, com ki ɓɛ mɛɛ̀ kìghà kɔɔ duŋɛ̀n fɔlɔɔ. 
Ajɛ̀m ì Tedas, ɓi cààmɛ̀n ki bàlì ì kìlɛ̀ngà, ŋwaànɛ a Galile lɛ Zyudas à yùghày, à syòŋ ɓum lɛɛ̀gwey, nni yɛ̀ɛ ɓɛ wootìghà nyi, ɓum ɓɛ̀cèm ɓɛ à syògà ɓɛǹ ɓɛ sanì. 
Nni mɛ̀ ǹkalii mìni ɓigomìnɛ lɛ: kɛ̀ ɓi fifiɓi ti kìɓan ki ɓumɓɛ, càrina gì ɓɔ, ɓɛɛ ghaagh; ɓisuulɛ i ki ri lɛ mum yɛɛ faa bɔ ɗyomzɛ̀n ɗiǹ, kìɓan ki ɓɛɛ̀ kìkì kaa ghay ɓi. 
Kìɓan kifog, i Bɛ̀ll yɛɛ ǹfaa ɓɔ ɗyomzɛ̀n ɗiǹ, ɓyàa ghɛn ɓi bee inɛ lɛ ɓi yogsì kìɓan ki ɓɛɛ̀ kìkì. Konaaghna lɛ, kɛ̀ ɓi ki ram wɛ̀y rì Bɛ̀ll.
Fɔɔnnɛ ɓum ɓɛmbog ɓɛ sɛkà rìkpaa ɗi Gamalyɛl ɗiǹ, nni ɓɛ reŋìghày tì ɓɛ̀kɛ̀nì-fìtom, ɓɛ ɓog ɓɔ ɓi kìtòn, ɓɛ rɔgsɛ̀n ɓɔ lɛ, ɓɛ̀ kɛɛ̀ kpaati ɓum kìɓan ki Yeesus, ɓɛ ki càɗ min ɓɔ.
Fɔɔnnɛ ɓɛ̀kɛ̀nì-fìtom ɓɛ pɛsɛ̀ngày a Sànèdìrɛŋ ɗì coo kìnyàà ɓi nɗem lɛ Bɛ̀ll àa ǹghɛɛ lɛ, ki rì syeesyee à kiɓan lɛ, ɓɔɔ ghɛn mɛ̀tɔɓ lɛ, ɗii ɗi Yeesus. 
Nni fɔɔnnɛ ɓɛ fɔlà ɓi rirèsì, ɗì rìghagsì ɗi Syeesyee à Ɓɔlɛ à Yeesus Kiris ɓi naà-Bɛ̀ll, ɗì ɓi ɓɛ̀naa ɓaa ɓɛŋwos ɓɛ̀cèm.
Ɓi cààmɛ̀n kiǹ, yɛ̀ɛ bàlì ì ɓɛ̀gherɛ̀n ì tèèghtèghɛ̀ngà nni ɓumɓɛ ɓɛ totòkà rìgìrɛg ɓɛ tumɛ̀ngà rìcɛɛ̀cɛ̀mdɛ̀n ɗi ɓɛroɓɛ ɓɛ totòkà kìtòkì ki Ɓɛ̀yudɛ̀n, ɓisuulɛ ɓɛ ǹti ɓɛ ɗimzàg mɛ̀kpɔɓ maa ɓi kàɓ à ɓìɗilàg ànɛ ɓɛ ǹkìlàg ɓɛ̀ŋwos ɓɛ̀cèm. 
Ɓɛ̀kɛ̀nì-fìtom ǹtɛ̀ɗ ɗì ɓɛɓɛɛ̀ ɓɛ taŋzɛ̀ngà ɓɛ̀kìristɛ̀n ɓɛ̀cèm ɓɛ kpaa lɛ: Ki ghɛɛ̀sɛɛ ɓi lɛ, ti caɗ rìghagsì ɗi jɛ̀ɛ̀ ì Bɛ̀ll, lɛ ti kaàkàɓsì ɓum ɓìɗilàg. 
Fɔɔnnɛ mìni ɓɔɔsoŋ̀, ɓì ghɛ̀ɛ̀sɛɛ kì ɓɔ̀ni ɓum taàɓɛ̀ɛ̀ ɓi nyìinyìm wiǹ, ɓɛ ɓum ɓɛ yii lɛ, ɓɛ rɔɔtaagh ɓìsyɔ̀ɔ̀, ɓɛ ki ɓa ɓɛronɛn ɗì Kìtɛntɛ̀ɛ̀n ki Nghay, rì ɗyomzɛ̀n, ɓɛɛ̀ ɓɛ ti fa kìsay ki rikàɓsì ɗi ɓiɗilàg. 
Fɔɔnnɛ ɓìsii ri ɓiì kɛ̀ɛ asu, tì sììrɛ̀n ɓi bɔ̀ŋzɛ̀n, rì ɓi rìghagsì ɗi jɛ̀ɛ̀ ì Bɛ̀ll.
Fèg ànɛn à kɔ̀ngà ǹɗaŋ wu ɓɛgherɛ̀n wùcèm nni ɓɛ ɓɔngà min lɛ, rì Ityɛn ànɛ à ɓaghà rì coo righerɛ̀n à ki ɓati ǹɗonɛn ri Kìtɛntɛ̀ɛ̀n ki Nghay, rì Filiɓ, rì Pikɔɔri, rì Nikanɔɔri, rì Timɔŋ, rì Parimenas, rì Nikola ànɛ à ɓaghà a Aŋtyos, à ki lɔ̀ɔ̀ghrɛn à ɗiŋì ɓi rìgherɛ̀n ɗi Ɓɛ̀yudɛ̀n. 
Nni ɓɛ yughày rì ɓumɓɛ kitaàɓɛ̀ɛ̀, ɓɛ resì ɓɛ̀kɛ̀nì-fìtom, ɓɛ̀kɛ̀nì-fìtom, ɓɛ ɓɔŋzàg Bɛ̀ll, ɓɛ ki saaghràg ɓɔ ɓyàg ɓi nyòò.
Fɔɔnnɛ jɛ̀ɛ̀ ì Bɛ̀ll ì kɛ̀ngà asu di yɛ̀ɛ sààsàà, ɓàlì ì ɓɛ̀gherɛ̀n ì ki ɓɔg lɛɛ̀gwey a Yorisalɛm, kìgwey ki ɓɛpìrɛɛtìrɛ̀ ki ki foŋ ǹtyweeyi ɓi Yeesus.
Ityɛn à ɓaghà ǹɗonɛn lɛ, rì geesɛ̀n, rì ìtèɗ wu Bɛ̀ll, à kìkìghà lɛ, rì ɓɛ̀koŋnyoo ɓɛ ɓiɓan, rì dàm yi ɓiɓan ɓi nyìinyìm à kìlɔ̀ŋ. 
Fɔɔnnɛ gàɓ ì ɓum ìdɛŋ ìnɛ ɓi naà-bɔ̀ŋzɛ̀n, ìnɛ ì ɓaghà naa ì ɓumɓɛ ɓɛ ka ɓaghà ɓɛ̀kpàn, ɓɛ nyoònyòlɛ̀ngà rì Ityɛn, ɓumɓɛ̀n ɓɛ ɓaghà Ɓɛ̀yudɛ̀n ɓɛ ɓi ɓìlɔ̀ŋ ɓi lɛ: rì Sirɛn rì Alɛgsaŋdirii, rì ɓumɓɛ a Silisii, rì ɓɛ a Azii. 
Wɔ̀lɛ ɓɛ ɓaghà ɓi lɛ, ɓɛ yagsàg Ityɛn ɓi nyoey, ɓisuulɛ, nyii totòkà rì ɗyomzɛ̀n ɗi Kitɛntɛ̀ɛ̀n ki Nghay ki fafàghà nyi. 
Fɔɔnnɛ ɓɛ lakìyà ɓum lɛ ɓɛɛ kpaà lɛ: Tìi nwoogh di Ityɛn a feefengì Moyis, à feèfèngì Bɛ̀ll. 
Ɓɛ kighà lɛ ɓum ɓɛ kilɔ̀ŋ, rì ɓɛ̀sɛ̀ɛ̀mɛn, rì ɓɛ̀rèsàg-ɓìdɔ̀gsɛna, ɓɛɛ wog bim, ɓɛ yu ɓɛ sɛn ɓi Ityɛn, ɓɛ kɛǹ ɗì nyi a Sànèdìrɛŋ. 
Ɓɛ kɛɛ̀dì wɔɔ ri ɓɛ̀wusìnɛ̀ɗ ɓɛdɛŋ ɓɛ ɓɛ pwaapwààghà Ityɛn ɓìɓan ɓi nyoo di ɓɛɛ kpaakpaa lɛ: Ŋwaànɛ à rì lɔŋ cààmɛ̀n kìcèm ɓi rìfen ɗi naà-Bɛ̀ll, rì ɓìdɔ̀gsɛna ɓi Moyis. 
Tìi ǹwoogh di a kakali lɛ: Yeesus ànɛ a Nazarɛt à rì ɓiì wààghii jàŋ inɛ, à ki cenɗag ɓidɔ̀gsɛna ɓi Moyis à faghà ɓìsi.
Ɓum ɓɛ̀cèm ɓɛ ɓɛ ɓaghà ɓi kìkpanà ki ɓɛyɔ̀m ɓɛ pɛɛzìghà mis dì Ityɛn, ɓɛ ki ghɛn lɛ ìsu wii wɛɛ̀ lònlom yɛ̀ɛ wu ŋwaà-fìtom a Bɛ̀ll.
Fɔɔnnɛ ǹkɔmɛ̀n ɓɛ̀pìrɛɛtìrɛ̀ àgwey à tɔkà min lɛ: Ki ri nya saaɗ fɔlɔɔ yɛ̀ɛ ɓɛ kpaa?
Ityɛn à ɓàg lɛ: Mìni ɓɛ̀geni ɓɛ̀m, rì ɓɛ̀seŋi ɓɛ̀m, ramina mɛ̀ree ɓi konag kìwoògh lɛ: Bɛ̀ll ànɛ à rì ǹkeŋkèmì à rèsɛ̀ngà yɛ̀ɛ Abiraham à seŋi wìs a ǹsɛ̀ɛ̀, cààmɛ̀n ki à ɓaghà a Mɛzopotamii, di à ka kɛn ɓi ki kɔ̀rii a Haraŋ. 
À kpaa nyi lɛ: Pɛ̀sɛn ɓi kìlɔ̀ŋ kɔɔ, u ki ghasɛn ɗi naa yɔ̀ɔ̀ i ɓum, u kɛǹ kì kɔ̀rii ɓi kìlɔ̀ŋ ki ǹɗì wɔ̀ ɓiì rèsii. 
Nni Abiraham à pɛsɛ̀ngà min ɓi kìlɔ̀ŋ ki lɛ Kalde, à kɛ̀n kì kɔ̀rii a Haraŋ. Wɔɔ nnɛ ki ɓaa lɛ, seŋi wìì à mɛ wu, Bɛ̀ll à kpaa nyi lɛ, a syaà yì ɓi kìlànà ki zi ki ɓì rì miì ki gɛɛ̀nɛ. 
Kìɓan kifog, Bɛ̀ll à faghà ɓi nyi nsoò maa kìden à jàŋ ànɛ a woòghrɛn ɗì nyi ɓi jàŋ inɛ̀n, nsoò maa zyònà à zɛy rì zɛy, wɔ̀lɛ, à kàkà nyi lɛ, à ri faa gɛ nyi zi inɛ̀n, lɛ yɛ̀ɛ woòghrɛn rì nyì nsoò nyaa ki yiìdi, dòò yii yi rɔɓ rì yɔ̀; Bɛ̀ll à faghà Abiraham ǹkàg wiǹ fɔlɔɔ di à ka yin ri màn. 
Bɛ̀ll à kpaaghà nyi lɛ: Dòò yɔɔ yi kɔ̀rii gɛ ɓi kìlɔ̀ŋ kidɛŋ, wɔɔnnɛ ɓɛ ghaasii gɛ yɔ ɓɛ̀kpàn, ɓɛ ki tɔɓ yɔ, bèg ɓɛ̀hɔnɗɛ̀ɗ ɓɛnin. 
Kìɓan kifog kìlɔ̀ŋ ki ki ghaasii gɛ ɓɔ ɓɛ̀kpàn kiǹ, lɔŋ mɛ̀ yɛɛ yɔ̀mi gɛ kɔ; ajɛ̀m ìnɛn ɓɛ ri pɛ̀sɛɛ gɛ wɔɔ, ɓɛ yu mɛ̀ kìɓɔɔɓɔgsì fɛ ɓi jàŋ ìnɛ. 
Fɔɔnnɛ Bɛ̀ll à faghà Abiraham kɛ̀rɛ̀n ɓi sìg à kìrèmzɛnà ki bee inɛ à rengà ɓɛɛ̀ nyi. Yɛ̀ɛ à yali min Isag, à kɛ̀ɗ nyi ɓi mɛ̀ru taàɓɛ̀ɛ̀. Isag à yay Yakɔɓ, à kɛ̀ɗ girig nyi, Yakɔɓ à kɛ̀ɗkì ɓɛ̀seŋi ɓis ɓɛ ɓɛsɛ̀ɛ̀mɛn ǹtɛ̀ɗ ɗì ɓɛɓɛɛ̀.
Yɛ̀ɛ ɓɛ̀seŋi ɓis ɓɛ ɓɛsɛ̀ɛ̀mɛn ɓɛ ɓaghà rì ǹɗem wu yàaka ri Yoosɛɓ à geni wàà, nni ɓɛ kàɓkà nyi a Egiɓtɛn. 
Kìɓan kifog, Bɛ̀ll à ɓaghà gàm ɗì nyi, à kwèɗ nyi ɓi mɛ̀tɔɓ mii mɛcèm; à faghà nyi ɗyomzɛ̀n, à ki kì lɛ Farawɔŋ, rìfòm ɗi a Egiɓtɛn, ɗyɛɛ keèsi nyi, ɗi ki ɓɔgsi nyi gɔmìnà a Egiɓtɛn, rì ɓi naa yìì bimiɗ.
Fɔɔnnɛ coo zày ì kìghà ɓi kìlɔ̀ŋ ki a Egiɓtɛn kìcèm rì ki a Kanaaŋ. Ntɔɓ wu ceeghà, ɓɛ̀seŋi ɓis, ɓɛ̀ kɛɛ ghɛɛ̀di com ki ɗiyɛn. 
Yɛ̀ɛ Yakɔɓ à wokà lɛ gèŋ ì rì a Egiɓtɛn, nni à romgà ɓɛ̀seŋi ɓis wɔɔ, ɓi gɛ̀n i ǹtonto. 
Yɛ̀ɛ ɓɛ kɛɛdìghà wɔɔ ɓi gɛ̀n i kìɓɛ̀ɛ̀, Yoosɛɓ à kì lɛ ɓɛ̀geni ɓɛɛ remi nyi, fɔɔnnɛ Farawɔŋ à yighà min rìfuuyì ɗi Yoosɛɓ. 
Nni Yoosɛɓ à romgà min lɛ ɓɛɛ teɗ yì, Yakɔɓ à seŋi, rì naa yìì i ɓum ìnɛ ì ɓaghà ɓum mɛ̀tin mɛraa rì ǹtɛ̀ɗ ɗì ɓɛtaǹ. 
Fɔɔnnɛ Yakɔɓ à kɛ̀ngà min a Egiɓtɛn wɔɔnnɛ nyimiɗ, rì ɓɛ̀seŋi ɓis ɓɛ ɓɛsɛ̀ɛ̀mɛn, ɓɛ cuughà. 
Nni ɓɛ tɛkà ɓìloŋ ɓyaa, ɓɛ kɛǹ ɗì ɓyɔ a Sikɛm, ɓɛ ɓom ɓyɔ ɓi zɔ̀ŋ ìnɛ Abiraham à làkà wɔɔ ǹlàghɛn, ri ɓɔn ɓɛ Emɔɔr.
Yɛ̀ɛ cààmɛ̀n ki lɛ Bɛ̀ll a roòzi ǹkàg wu à kàkà Abiraham ki kɛɛ̀kɛ̀ɛ̀ghày, bàlì ì ɓum ɓis ɓɛ ɓɛ ɓaghà a Egiɓtɛn ì tèèghtèghɛ̀ngà, ɓɛ ki yaayay ti 
à kpaŋ yɛ̀ɛ rìfòm ɗiɗɛŋ ɗi ɗi yighà ɓi Yoosɛɓ ɗi tekà rìlàmì a Egiɓtɛn. 
Rìfòm ɗiǹ ɗyɛɛ ɓeèɓèèzɛ̀ngà boo yìs ɓi mɛ̀ghèy ɗi ki tɔ̀ɓ ɓɔ lèg ànɛ lɛ, ɓɛ ǹkàgì ɓɔ lɛ, ɓɛɛ maàg ɓɔn ɓaa, lɛ ɓɛ̀ kɛɛ̀ ghɛɓ.
Ɓi cààmɛ̀n kiǹ innɛ Moyis à yalɛɛ; à ɓaghà rɔɔrɔɔ à man ànɛ Bɛ̀ll à Keesìghà; ɓɛ̀yalì ɓii ɓɛ ɓegà nyi naa rì naa, à kpaŋ ɓɛ̀ŋwii ɓɛraa. 
Nni yɛ̀ɛ ɓɛ rinìghà nyi, fɔɔnnɛ gɔ̀n ì Farawɔŋ ì ɓadɛ̀ngà nyi, ì tɔɔsì nyi lɔŋ yɛ̀ɛ man wiì. 
Ɓumɓɛ a Egiɓtɛn ɓɛ resàkà Moyis ɓìɓan ɓi ɓi kìlɔ̀ŋ kaa ɓìcèm, fɔɔnnɛ à ɓaghà kìtèetèɗ ki mum lɛ, rì ɓi ɓìtòkì ɓii, rì ɓi mɛ̀kìkìì mii.
Nni yɛ̀ɛ à kpagà bèg mɛ̀tin mɛɓɛɛ̀ lɛ rinɗim, fɔɔnnɛ à ɓekà lɛ a kɛǹ kì ghɛɛ̀ ɓɔn ɓɛ Isirayɛl ɓɛ ɓɛgeni ɓii. 
Yɛɛ̀ Moyis à ghɛngà di muu Egiɓtɛn a yeeyeesì gèni wìì adɛŋ, nni à kàmgà geni ànɛ ɓɛ yeeyèèsìghà ànɛn; ɓi ɗi lɛ a rɔŋ̀ kìɓan kiǹ, à wolà muu Egiɓtɛn àncèm. 
À fèfèkà lɛ, ɓɔn ɓɛ Isirayɛl ɓɛ ɓɛgèni ɓɛ ri ɓiì ghɛɛ̀ ɓi rìkì ɗiǹ lɛ, nyi nnɛ Bɛ̀ll à romiì lɛ a ghɛɓsi ɓɔ, wɔ̀lɛ, ɓɔɔ ghɛngà ɓi kiɓan kiǹ fɔlɔɔ. 
Nni ɓi duri tana, Moyis à tanɛ̀ngà ɓɔn ɓɛ Isirayɛl ɓɛɓɛɛ̀, di ɓɛɛ̀ ɗùùɗùù, à kɛ̀n ɓɔ kì ghasii, à kpaa ɓɔ lɛ: Ɓɔɔsoŋ̀ cɛ kɛɛ ri ɓà lɛ, mìni ɓi rìgeni, ɓì ki ciiciìzɛ̀n tì mìni rì mìni? 
Fɔɔnnɛ roànɛ à ciìcììzìghà gèni àmbog à fengàkà Moyis, à ki tɔg nyi lɛ: Ghɛn yɛɛ nkpaa kɔm wɔ̀ lɛ, u yu ɓìsi kìlàmii, ù ki yɔ̀myɔm ɓiɓan ɓis? 
U kɔ̀nkɔn lɛ u wey mɛ̀ yɛ̀ɛ wɔ̀ɔ ǹwoli muu Egiɓtɛn rìŋkò? 
Yɛ̀ɛ Moyis à wokà fɔlɔɔ, nni à ghɛŋìghà, à kɛ̀n kì nyamzɛɛ ɓi kìlɔ̀ŋ ki lɛ Maɗyaŋ, wɔɔnnɛ à yalà ɓɔn ɓɛɓɛɛ̀.
Ajɛ̀m ì bèg mɛ̀tin mɛɓɛɛ̀, nnɛ ŋ̀waàfìtom à resɛ̀ngà nyi ɓi-reɓ wu dòn ì Sinayi ì rì wɔɔ; à ɓaghà fɛlɛ yɛ̀ɛ ǹɗòò wu ɗuu wu wɛɛ̀ ròòroo ɓi kìtywìɗ. 
Moyis à kuughràkà rìkuu ɗi com ɗi à ghɛngà ɗiǹ nni yɛ̀ɛ à mɛɛ̀ tyòŋdɛ̀ngà wɔɔ, à wog di jɛ̀ɛ̀ ì Kan ì tòòghrɛɛ, ì kpaa lɛ: 
Mɛ̀ yɛɛ rì Bɛ̀ll à ɓɛ̀seŋi ɓɔɔ, Bɛ̀ll à Abiraham, Bɛ̀ll à Isag, Bɛ̀ll à Yakɔɓ, nni Moyis à risìghà, kɛ̀ɛ ghɛɛsi ti rìseesèè wɔɔ. 
Fɔɔnnɛ Kan à kàlìghà Moyis lɛ: Sɔ̀ŋi ɓɛ̀siripàs ɓɔɔ, ɓisuulɛ jàŋ inɛ ù rɛrɛrii miì ìnɛ̀n, ì rì kìcèlì. 
Mɛ̀ɛ ǹghɛɛ mɛ̀tɔɓ mɛ kilɔ̀ŋ kɛm̀ ki ki ri a Egiɓtɛn, ǹki wog bemeg yaa, fɔɔnnɛ ǹsɛnii lɛ ǹghɛɓsì ɓɔ. Nni ɓi cààmɛ̀n ki, yu, ǹɗom wɔ̀ a Egiɓtɛn.
Moyis nyimiɗ ànɛ ɓɔn ɓɛ Isirayɛl ɓɛ ɓengà, rì jɛ̀ɛ̀ inɛ lɛ: Ghɛn yɛɛ m̀ɓɔgsii wɔ̀ rìfòm ɗi yɔ̀myɔmɛn ɓisi? Innɛ Bɛ̀ll à romgà lɛ, a lami ɓɔ, à ki kwèɗ ɓɔ ɓi rìkpàn, lɔŋ yɛ̀ɛ ŋwaà-fìtom ànɛ à ghɛngà ɓi kìtwìɗ à kpaaghà nyi. 
Nnyɛɛ kpaŋzìghày ɓɔn ɓɛ Isirayɛl a Egiɓtɛn di a kìki ɓɛ̀koŋnyoo ɓɛ ɓiɓan rì dàm yi ɓiɓan à tumɛ̀n a Egiɓtɛn à kpaŋ ɓi rìɓày à m̀ɓàŋ rì ɓi reɓ bèg mɛ̀tin mɛɓɛɛ̀. 
Lɔŋ Moyis ànɛ̀n yɛɛ kpaaghà ɓɔn ɓɛ Isirayɛl lɛ: Bɛ̀ll à romiì gɛ ŋwaàdɛŋ ànɛ ɓi boo yìn i ɓum, lɛ a ɓa ǹkpaŋzì-ɓìɓan fɛlɛ yɛ̀ɛ mɛ̀. 
Yɛ̀ɛ kìlɔ̀ŋ ki taŋzɛ̀ngà ɓi-reɓ, Moyis yɛɛ ɓaghà ɓi nyìinyìm ànɛ lɛ, rì ɓɛ̀seŋi ɓis rì ŋwaà-fìtom anɛ à tòtòkà ɗì nyi ɓi dòn ì Sinayi. Nnyɛɛ ghaɓkà jɛ̀ɛ̀ yi Bɛ̀ll yi yi ri cem lɛ a ghagsi mìni yɔ. 
Kìɓan kifog ɓɛ̀seŋi ɓis ɓɛ nɔɔ̀tìghà ɓi deɓ yii, ɓɛ ɓengà yɔ, ɓɛ kɔǹ lɛ, di ɓaa sugtii a Egiɓtɛn: 
Lɛ ɓɛ kpaaghà Arɔn lɛ: Syagha ɓìsi bɛ̀ll yi yɛɛ syogi ɓìsi bee ɓisuulɛ, ɓìsii yii ɓi com ki ki ǹkìi Moyis ànɛ àa ǹkpaŋzii yì ɓìsi a Egiɓtɛn. 
Nni ɓɛ syakà min man à sanìnya ɓi cààmɛ̀n kiǹ ɓɛ funɛ̀n ɓìtuwe ɓi rìɓɔgsì ɗi kìfèèghrɛnà kiǹ, ɓɛ ki nyààrɛn lɛɛ̀gwey ri com ki ɓɔmiɗ ɓɔ yɛɛ syakà rì ɓyàg ɓyaa. 
Fɔɔnnɛ Bɛ̀ll à lɔ̀ghìghà ɓɔ jɛ̀m, à càɗ ɓɔ lɛ, ɓɛɛ ɓɔɔ̀ɓɔ̀gsì tyɔɛy ti aɗyoo, fɛlɛ yɛ̀ɛ ɓɛ̀kpaŋzì-ɓìɓan ɓɛ kangà lɛ: Mìni ɓɔn ɓɛ Isirayɛl, ɓi bèg mɛ̀tin mɛɓɛɛ̀ yi ɓì kɔ̀rìghà ɓi-reɓ, mɛ̀ɛnɛ ɓì ɓɔɔ̀ɓɔ̀gsìghà nya lɛ rì ɓìtuwe rì ìkum? 
Èe èe kìcùmà ki bɛ̀ll ìnɛ lɛ Mɔlɔg rì kìfèèghrɛnà ki fyɛy fi bɛ̀ll yìn ìnɛ lɛ Refan ɓyɛɛ̀ɓi ɓì tɛ̀kà, ɓì syag ɓìnùn ɓiǹ lɛ ɓyɛɛ̀ɓi ɓi ɓɔɔ̀ɓɔ̀gsì; kìɓan kiǹ kɛɛ̀ki ǹɗì mìni ɓiì kɛ̀ɛ ki naŋì fìràɓ, Baɓilon à rɔ̀ɓ fɛ ajɛ̀m.
Ɓɛ̀seŋi ɓis ɓɛ ɓaghà rì kìcùmà ki ki ɓaghà kìrèmzɛnà ki lɛ, Bɛ̀ll à rì ɓi nyìinyìm wàà. Bɛ̀ll ànɛ à tòtòkà rì Moyis à kpaaghà nyi lɛ ɓɛǹ ɓɛ ghɛɛ̀sɛɛ kì toŋì kìcùmà lɔŋ yɛ̀ɛ rìkuu ɗi nyii resìghà ànɛn. 
Ajɛ̀m ìnɛn, ɓɛ̀seŋi ɓis ɓɛ ɓɛ rɔɓkà rì kìcùmà kiǹ ɓɛ tekà kɔ, ɓɛ ɗiŋì rì kɔ ɓi zi ìnɛ ɓɛ ɓatɛ̀ngà rì ɓìlɔ̀ŋ ɓi Bɛ̀ll à sansàngà ɗi ɓɔɔ tiì yɛ̀ɛ Yooswa à kɛ̀ɛ̀kɛ̀ɛ̀sìghà ɓɔ; kìcùmà kiǹ ki kɔrìghà wɔɔ à kpaŋ ɓi cààmɛ̀n ki Davit à ɓɔkà rìfòm. 
Davit ànɛ̀n yɛɛ ghɛngà lɛ Bɛ̀ll à keesii nyi fɔɔnnɛ à tɔkà Bɛ̀ll à Yakɔɓ ìtèɗ wulɛ nyi Davit nyii toŋ̀ ànɛ̀n mɛɛ. 
Kìɓan kifog, Salomɔŋ yɛɛ togà Bɛ̀ll mɛɛ. 
Wɔ̀lɛ Bɛ̀ll ànɛ à teŋmɛɛ à cee, a maà kɔ̀ri ɓi kɔmiɗ ɓi mɛɛ mɛ ɓum ɓɛɛ toŋi.
Ɓisuulɛ Kan a kpaaghi lɛ, ɗyoo ɗyɛɛ ri ìkɔ̀ɔ̀ wɛm̀ wu rilàmì, ziì ɓa jàŋ i rìrɛsàg ɗyɛm̀ ɗi mɛkòò, nni rìkuu ɗi mɛɛ aɗi ɗyɛɛ̀ɗi ɓì rì mɛ̀ ɓiì toŋì? Nsoò lɛ rìkuu ɗì jàŋ ɗi la ɗyɛɛ̀ɗi mɛ̀ ǹɗì lɛ ǹfɔɔsàg wɔɔ? 
Àa mɛ̀ɛmiɗ yɛɛ kìghà ɓyom ɓiǹ ɓìcèm?
Mìni ɓum ɓɛ ǹtoòtèɗ ɓɛ ɓì rì lɛ, mìni kɛ̀ɛ̀ mɛ̀rem, mìni rì ɓɛ̀lɔg, fɔɔnnɛ ɓi ɗùùɗuu cààmɛ̀n kìcèm ɗì Kìtɛntɛ̀ɛ̀n ki Nghay, ɓì rì lɔŋ yɛ̀ɛ ɓɛ̀seŋi ɓin ɓɛ ɓɛsɛ̀ɛ̀mɛn. 
Ǹkpaŋzì-ɓìɓan abe nnɛ ɓɛ̀seŋi ɓin ɓɛ rɔɓkà lɛ ɓɛ tɔɓi ɓì? Ɓɛ cuusìghà kɔm̀ ɓɛ̀roɓɛ ɓɛ woòwògsìghà ɓum rìyù ɗi m̀bobog à mum ànɛ à rì lɛ saaɗ. Nni ɓigomìnɛ, ŋwaàncèm ànɛn innɛ ɓì mɛ kì lɛ, ɓì tɔ̀kɛ̀n, ɓi ki wey. 
Mìni ɓɛ ɓi ghàɓkà ɓìdɔ̀gsɛna ɓi Bɛ̀ll ɓi ɓyàg ɓi ɓum ɓɛ titom kɛ̀ ɓi ki ɓèŋ ɓyɔ.
Yɛ̀ɛ ɓumɓɛ ɓi Sànèdìrɛŋ ɓɛ wokà ɓìtòkì ɓi Ityɛn ɓiǹ bim i naasàg ɓɔ, ɓɛ tum rìŋààŋààdì ɗi min lɛ bim inɛ ɓɛ wokà rì Ityɛn. 
Wɔ̀lɛ Ityɛn à ɓaghà ǹɗonɛn ɗi Kìtɛntɛ̀ɛ̀n ki Nghay, nni yɛ̀ɛ à pɛɓsɛ̀ngà aɗyoo, à ghɛn kìtɛɛtɛn ki rigwey ɗi Bɛ̀ll rì Yeesus ǹɗɛrɛliyɛn ɓi weèlem à Bɛ̀ll, 
fɔɔnnɛ a kalìghà lɛ: Ɓì ghɛɛ! Mɛ̀ɛ ntaataa ɗyoo ɗì nɛmɓɛn, Man à Mum à rɛrɛ̀lì ɓi weèlem à Bɛ̀ll. 
Fɔɔnnɛ ɓɔɔ̀cèm ɓɛ kuùghà jɛ̀ɛ̀ aɗyoo, ɓɛ simgì ɓyàg ɓi mɛ̀reè, ɓɛ suùrɛ̀n Ityɛn ɓi nyoo. 
Ɓɛ kɛǹ ɗì nyi fìràɓ ɗi bàn, ɓɛ tumɛ̀n nyi rìrogì ɗi gɔ̀g lɛ ɓɛɛ wey nyi. Ɓɛ̀wusìnɛ̀ɗ ɓɛ ɓi kìɓan kiǹ ɓɛ reɓsɛ̀ngà ɓìlàà ɓyaa ri dɛlìì mum ìdɛŋ ɗii lɛ Sol. 
Ɓi cààmɛ̀n ki ɓɛ roòrògàkà Ityɛn gɔ̀g mii, nyii ɓɔɔ̀ɓɔ̀ŋzàkà lɛ: Kan Yeesus, tera nghay wɛ̀m. 
Fɔɔnnɛ à kpìghà ɓi zi rì mɛ̀ɗu, à nyam jɛ̀ɛ̀ aɗyoo lɛ, Kan, cenɛn ɓɔ kìɓe ki! Yɛɛ̀ à kpaaghà fɔlɔɔ, nni à maasìghà.
Sol à ghɛngà lɛ rìwey di ɓɛ wolà Ityɛn ɗi ɓaghà syeesyee à kìɓan. Ŋwos àǹcèm ànɛn, wɛ̀y wu pɛsɛ̀ngày ɓisuu kiseŋi ki ki ɓaghà a Yorisalɛm, fɔɔnnɛ ɓɛ̀gherɛ̀n ɓɛ̀cèm ɓɛ saàtɛ̀ngà ɓi ɓɔɔ bàn ɓɛ a Zyude, rì ɓɛ a Samari, lɔŋ ɓɛ̀kɛ̀nì-fìtom cɛ̀ncaa ɓɛɛ rɔɓkà a Yorisalɛm. 
Ɓumɓɛ ɓɛ ɓaghà ɓɛ̀falɛn ɓi rìgherɛ̀n ɓɛ ɓomgà Ityɛn, ɓɛ ki rèn nyi lɛɛ̀gwey. 
Wɔ̀lɛ, ɓi ɓɛg ànɛ yɛ̀ɛ Sol nyii kɛnkɛ̀ngà lɔŋ asu à tɔtɔ̀ɓ ɓɛ̀gherɛ̀n; à ɗiɗìŋìghà ɓi ɓɛ̀naa, di a Kpaakpàŋzìì lɛ, rì ɓɛ̀yiɓ ɗì ɓɛ̀baŋì ɓi-tèɗ à ki foŋfoŋ ɓɔ ɓi naà-zày. 
Ɓɛ̀gherɛ̀n ɓɛ ɓɛ Saàtɛ̀ngà ɓɛǹ, ɓɛ Kɛɛ̀kɛ̀ɛ̀ghà jàŋ lɛ jàŋ di ɓɛɛ̀ ghaaghagsì ɓum Syeesyee à Ɓɔlɛ.
Fɔɔnnɛ Filiɓ à Sɛngà ɓi bàn ìdɛŋ ìnɛ a Samari à kakàlì ɓumɓɛ wɔɔ kiɓan ki ǹghɛɓsì ɓum. 
Ɓìtuu ɓi ɓum lɔŋ ǹɗem wùfog, ɓi siìrɛ̀ngà ɓi rìwog ɗi ɓiɓan ɓi Filiɓ à Kpaakpààghà, ɓisuulɛ ɓɛ wowòkà, ɓɛ Ki seesee dàm yi ɓiɓan yi à kìkìghà. 
Ɓi Saaɗ ɓìɓeɓtàg ɓi mɛghay lɛɛ̀gwey ɓi Kpaŋkpàŋgà ɓi ɓumɓɛ ɓi ɓaghà miì di ɓyɛɛ̀ Syaasyaàdɛ̀n jɛ̀ɛ̀ aɗyoo, ɓìsɛkɛ̀rɛ̀ lɛɛ̀gwey, rì ɓɛ̀lɛnlɛm ɓɛ wɔngàkà. 
Fɔɔnnɛ ɓumɓɛ ɓi bàn ìnɛn ɓɛ nyaàrɛ̀ngà lɛɛ̀gwey.
Ŋwaàdɛŋ lɛ Simɔn à ɓaghà ɓi bàn ìnɛn abɛ̀y, à ɓaghà ǹkìì-majìg; à kìkì ɓìɓan ɓi lɛ ɓumɓɛ a Samari ɓɛɛ Kuukùùràg, à ki yèeghyegsì ɓum lɛ nyii ri kìtèetèɗ ki mum. 
Fɔɔnnɛ ɓum ɓɛ̀cèm ɓɛ Kuuràkà ɗì nyi, à tumɛ̀n ɓi ɓɔɓti ɓɛsàg à Kpaŋ ɓi ɓɛ̀sɛ̀ɛ̀mɛn di ɓɛɛ̀ kpaakpaa lɛ: Roànɛ yɛɛ ri ìtèɗ wu Bɛ̀ll wu ɓɛɛ̀ regi lɛ, ìtèɗ wugwey. 
Ɓɛ kuuràkà fɔlɔɔ ri nyi lɛ, ki ɓaghà di kaa finɛn yɛ̀ɛ ɓìɓan ɓii ɓi majìg ɓi keèghkègsìghà ɓum. 
Wɔ̀lɛ, yɛ̀ɛ ɓum ɓɛ gherɛ̀ngà Syeesyee à Ɓɔlɛ ànɛ Filiɓ à kpaakpààghà ɓɔ, Syeesyee à Ɓɔlɛ à kìlɔ̀ŋ ki Bɛ̀ll, rì à ɗii ɗi Yeesus Kiris, fɔɔnnɛ ɓum ɓɛ ɓaɓtàkà lɛ, rì ɓɛ̀yiɓ, rì ɓɛ̀baŋì. 
Ǹsoò Simɔn nyimiɗ, à gherɛ̀ngà girig, à ki ɓàɓtɛn, à nɔ̀ɔ̀nɔ̀ɔ̀tìghà Filiɓ, à kuùkùùghràg dàm ɗì ɓɛ̀koŋnyoo ɓɛ ɓiɓan ɓɛ à seesèèghà di roànɛ̀n a kìkì.
Yɛ̀ɛ ɓɛ̀kɛ̀nì-fìtom ɓɛ ɓɛ rɔɓkày a Yorisalɛm, ɓɛ wokà lɛ ɓum ɓɛ a Samari ɓɛ ghaɓi jɛ̀ɛ̀ ì Bɛ̀ll lɛ syeesyee, nni ɓɛ romgà lɛ rì Pyɛɛri rì Zyaŋ wɔɔ. 
Yɛ̀ɛ ɓɛ̀roɓɛ̀n ɓɛ kpagà a Samari, ɓɛ ɓɔŋzàkà ɓisuu ɓɛgherɛ̀n ɓɛ wɔɔ, lɛ Bɛ̀ll a fa ɓɔ Kìtɛntɛ̀ɛ̀n ki Nghay. 
Ɓisuulɛ, Kìtɛntɛ̀ɛ̀n ki Nghày ki ɓaghà di ki ka sɛn yi ɓi nsoò ɓi kìbog ki ɓi ɓɔ; ɓɛ ɓaghà lɔŋ yɛɛri di ɓɛ ti ɓɛ̀ɓàɓtakɛn ɓi ɗii ɗi Kan Yeesus. 
Fɔɔnnɛ ɓɛ̀-Pyɛɛri ɓɛɛ̀ Zyaŋ ɓɛ tumɛ̀ngà ɓɔ rìsasààgh ɗi ɓyàg ɓi nyoo, ɓɛ teɗ min Kitɛntɛ̀ɛ̀n ki Nghày.
Nni yɛ̀ɛ Simɔn à ghɛngà lɛ ɓɛ̀kɛ̀nì-fìtom ɓɛ ti lɛ i ɓɛ saghii mum ɓyàg ɓi nyoo, à ɓa rì Kìtɛntɛ̀ɛ̀n ki Nghày, fɔɔnnɛ à sɔ̀ŋìghà mɔ̀ɔ̀ni lɛ a fa ɓɔ. 
Rì jɛ̀ɛ̀ a nwɔm lɛ: Faana mɛ̀ girig ìtèɗ wulɛ, ŋwaànɛ ǹsaghii ɓyàg ɓi nyoo, à ɓa rì Kìtɛntɛ̀ɛ̀n ki Nghày. 
Nni Pyɛɛri à ɓàkà nyi lɛ: Kɔ̀ɔ̀ ɓa gi la rì mɔ̀ɔ̀ni mɔɔ mɛncèm, yɛ̀ɛ ù fèegh lɛ ù rì lɛ ù làg rìfa ɗi Bɛ̀ll rì mɔ̀ɔ̀ni, 
lɛ ù yin gi rì gàɓ nsoò rì ìkɔ̀ɔ̀ ɓi kìsay ki, lɛ nɗem wɔɔ wu yin lɛ saaɗ ɓi mis mɛ Bɛ̀ll. 
Koɓsɛn fèg à m̀ɓeɓtɛn anɛ ùrì ànɛn ɗì nyi, ù ki ɓɔ̀ŋzi Bɛ̀ll lɛ, a cenɛn wɔ̀ kìɓan ki ù mɛɛ̀ fèg kiǹ di à kɔ̀ni. 
Ɓìɓeɓtàg ɓi mɛyitì ɓi roni wɔ̀ ǹɗem lɛ pisa, kìɓe ki ki ghaasii wɔ̀ ǹkpàn. 
Nni Simɔn à ɓàkà ɓɔ lɛ: mìniìɓɔmiɗ ɓɔ̀ŋzaghna Bɛ̀ll ɓisu wɛ̀m lɛ, ɓìɓan ɓi ɓì kalii ɓìn ɓyɛ̀ kɛɛ̀ kpaŋ a lɔ̀ŋkɛm̀.
Yɛ̀ɛ ɓɛ̀-Pyɛɛri ɓɛɛ̀ Zyaŋ ɓɛ ɓaghà di ɓaa rèsag ɓum ɓìɓan ɓi ɓɔɔ yighà, ɓi rarɛ̀n rì Yeesus, ɓɛ ki kali ti ɓɔ Syeesyee à Ɓɔlɛ à Kan, fɔɔnnɛ ɓɛ Sugtìghà a Yorisalɛm di ɓɛɛ̀ kakali ɓumɓɛ ɓi ɓìlɔ̀ŋ ɓi a Samari Syeesyee à Ɓɔlɛ.
Ŋwaàfìtom a Kan à kpaaghà Filiɓ lɛ: Pɛ̀sɛn aɗyoo, u nɔɔ̀ti bee inɛ ì pɛ̀sɛɛ yì a Yorisalɛm ì sɛn a Gaza, ɓum ɓɛ ti ɓɛ̀ kɛɛ̀ fyee ti ɓi bee incèm. 
Nni Filiɓ à pɛ̀sɛ̀ngà, à ghàs kì kɛ̀ɛ, nni à pìkà mis, à ghɛn ŋwaàdɛŋ nyi asu, ŋwaànɛ̀n à ɓaghà ŋwɛg, nyi tì coo ǹsasàlì à Kaŋɗas giɓ anɛ à ɓaghà rìfòm a Etyopii, nyi tì baŋ-masà à giɓ anɛ̀n. A ɓaghày kìɓɔgsii Bɛ̀ll a Yorisalɛm. 
Ŋwaànɛ̀n yɛɛ susùkà ǹkɔ̀kɔriyɛn ɓi calig di a ɓàɓay kaàtà à ǹkpaŋzì-ɓìɓan Ezayii. 
Fɔɔnnɛ Kìtɛntɛ̀ɛ̀n ki Nghay ki kalìghà Filiɓ lɛ: Pìgha mɛ̀kòò, ù tanɛn calig kinii. 
Nni Filiɓ à Cɛ̀ɓtìghà mɛ̀ree, à tanɛ̀n calig kìn, à wog min yɛ̀ɛ muu Etyopii ànɛ̀n à ɓàɓàlà kaàtà à ǹkpaŋzì-ɓìɓan Ezayii. Filiɓ à tɔg nyi lɛ: Tɛɛnɛ, u wowog nya com ki u ɓàɓay kiǹ? 
Nni ŋwaànɛ̀n à pɛ̀ɛ̀zìghà Filiɓ lɛ: Lannɛ ǹɗì lɛ ǹwog com ki mɓàɓày di ɓɛ tɛɛ̀zii ɓi mɛ kɔ? Nni à kpaaghà Filiɓ lɛ a ɓɔg yì ɓi calig, a kɔri nyi ɓi nwɔŋì.
Kìden ki à ɓàɓàlà ɓi kaàtà ànɛn ki ɓaghà lɛ: À rɔ̀ɓkà lɔŋ yɛ̀ɛ kìtuwe ki ɓɛɛ kɛ̀nkɛn ɗi kɔ lɛ ɓɛɛ gheg̀ ɓoŋ, à ki maarag lɔŋ yɛ̀ɛ man à jɔ̀ɔ̀ ànɛ ɓɛɛ̀ caacaa nyùŋ. Fɔɔnnɛ à rɔ̀ɓkà fɔlɔɔ, kɛ̀ɛ pini nsoò ŋwɔ̀m. 
Ɓɛ sootìghà nyi, ɓɛ ki ǹyuŋzag nyi, kɛ̀ɛ̀ ŋwaànɛ lɛ à lòèy kìɓan kii; ɓɛ̀ghɛn ɓɛɛ ri ɓùŋ lɛ à càri boo ì mum, yɛ̀ɛ cɛɓ kii ki ti kìtììsiyɛn ɓi ziinɛ?
Fɔɔnnɛ ŋwaànɛ̀n à tɔkà Filiɓ lɛ: Kùrùg, kali ɓà mɛ, ɓìɓan ɓi ǹkpaŋzì-ɓìɓan a kpaa ɓìn ɓi seesee ghɛn, nyimiɗ gìn ŋwaàdɛŋ? 
Nni Filiɓ à pɛ̀sìghày min kitòkì ɓi jàŋ inɛ ŋwaànɛ̀n à ɓàlà, à kpaŋ yɛ̀ɛ à konàkà nyi kìtɛɛ̀zii Syeesyee à Ɓɔlɛ à Yeesus.
Yɛ̀ɛ ɓɛ kɛɛdìghà tì beèbɛ̀y, nni ɓɛ kpagà ɓi kìràà, ŋwaànɛ̀n à tɔg Filiɓ lɛ: Mɛ̀nig mɛɛ̀mɛ, cɛ kɛɛ regtii lɛ kɔ̀ɔ ɓàɓti mɛ? 
Filiɓ à ɓàg nyi lɛ: I ù gherɛɛ rì ǹɗem wɔɔ wucèm ǹɗi lɛ m̀ɓàɓtì wɔ̀; ŋwaànɛ̀n à ɓàg nyi lɛ: Ɛ̀ɛ̀, ǹgherɛɛ lɛ Yeesus Kiris à rì Man à Bɛ̀ll. 
Nni ŋwaànɛ̀n à tɔkà m̀pusì calig lɛ a rɛli. Ɓɛ sɛn min ɓɛɛ̀ Filiɓ, ɓɛ ɗiŋì ɓi kìràà, Filiɓ à ɓàɓtì min nyi. 
Yɛ̀ɛ ɓɛ kpagày a cɛɗ, Nghay à Bɛ̀ll à tɛ̀g Filiɓ à kɛ̀n ɗi nyi, ŋwaànɛ̀n kɛ̀ɛ ghɛɛ̀di nyi; nsoò fɔlɔɔ, muu Etyopii ànɛ̀n à ghagsìghà rìkɛ̀ɛ̀ ɗii di a nyàànyàà. 
Filiɓ à sìgmɛ̀ngà di à ti a Azɔt, à pɛ̀sɛ̀n wɔɔ, à kɛ̀n a Sezare, à kakàlì ɓum Ɓɔlɛ à Bɛ̀ll, ɓi bàn yìcèm yi à ghaghìghà ɓi bee.
Yɛ̀ɛ sol à ɓaghà di à kaka rì coo ǹɗem wu rìgɛn wulɛ, a cuùcùùsì ɓɛ̀gherɛ̀n ɓɛ Kan, nni à kɛ̀ngà kì ghɛɛ̀ ǹkɔ̀mɛ̀n ɓɛ̀pìrɛɛtìrɛ̀ àgwey, 
à tɔg nyi ɓɛ̀kaàtà ɓɛ ɓɛ faa nyi Ìtèɗ wulɛ, a kɛǹ a Damas, i à tanɛɛ ɓum ɓi naa yi bɔ̀ŋzɛ̀n, nsoò, ɓɛ̀yiɓ nsoò ɓɛ̀baŋì ɓɛ ɓɛɛ̀ nɔ̀ɔnɔɔ̀tì bee i Kan, a ɓangiì ɓɔ a ki sug yi rì ɓɔ a Yorisalɛm ɓɛ̀kàgakɛn.
Yɛ̀ɛ à kɛ̀nkɛni a Damas, di à ti ɓiì wuuwuɓsɛ̀n bàn, nni à sìgmɛ̀ngà di kìtɛɛtɛn ki mɛ làn yi ɗyoo lɛ ŋwààɗ, ki ceŋzɛ̀n nyi. 
Fɔɔnnɛ à kpìghà ɓi zi à wog di jɛ̀ɛ̀ yɛ̀ɛ kpaakpaa nyi lɛ: Sol, Sol wɔ̀, ɓisuucɛ nnɛ u tɔtɔɓ mɛ fɛlɛ̀? 
Sol à tɔg lɛ: Kan, wɔ̀ ghɛn wɔ̀ yɛɛ ri? Jɛ̀ɛ̀ ì pɛ̀ɛ̀zì nyi lɛ: Mɛ̀ yɛɛ ri Yeesus ànɛ u tɔtɔ̀ɓ ki ri wɔ̀ ɓiì ɓaà ǹtɔɓ lɛ u ki ti ǹtoòtèɗ di mɛ̀kɔ̀ŋ mɛɛ̀ roorogì wɔ̀. Nni Sol à risìghà, à tumɛ̀n rìnììghnìŋdɛ̀n à kpaa lɛ: Kan nni wɔ̀ɔ kɔ̀ngi lɛ nki la? Kan à ɓàg min nyi lɛ: 
Pɛ̀sɛn aɗyoo, u ɗiŋi ɓi bàn, wɔɔnnɛ ɓɛ ri wɔ̀ ɓiì kpaà com ki ù ghɛ̀ɛ̀sɛɛ kì kìi. 
Ɓumɓɛ Sol à kɛ̀ɛ̀kɛ̀ɛ̀ghà ǹɗaŋ ri ɓɔ, ɓɛ rɛlìghà, ìris wu mamzì ɓɔ, ɓisuulɛ, ɓɛ wowɔkà jɛ̀ɛ̀ yɔ̀ ri yɔ̀, ɓɛ̀ kɛɛ̀ ghɛn ŋwaànɛ à tòtòkà. 
Nni Sol à pɛ̀sɛ̀ngà aɗyoo, wɔ̀lɛ kɛ̀ɛ ghɛnɛnti nsoò yɛ̀ɛ mis mii mɛ ɓaghà mɛ̀ ŋwàrɛn. Fɔɔnnɛ ɓɛ ɓangà nyi ɓi càg, ɓɛ kɛɛ̀sì nyi à kpaŋ a Damas. 
À kɔ̀rì mɛ̀ru mɛraa, kɛ̀ɛ ghɛnɛn, kɛ̀ɛ ɗi, kɛ̀ɛ nɔ.
Ǹgherɛ̀n àdɛŋ ɗii lɛ Ananyas à ɓaghà a Damas, nyi nnɛ Kan à reŋìghà fɛlɛ yɛ̀ɛ ɓìdɛ̀ndɛm à kpaa nyi lɛ: Ananyas wɔ̀! Roànɛ̀n à ɓàg nyi lɛ: Kan, mɛ̀ɛnɛ lɛ. 
Kan à kpaa tì nyi lɛ: Pɛ̀sɛn aɗyoo, u kɛǹ ɓi bee ì mɛ̀rɛy, u kpaŋ a mɛɛ mɛ Zyudas, u tɔg ŋwaàdɛŋ wɔɔ lɛ Sol, ànɛ à yalɛ̀ngà a Tarisi àncèm a kìki bɔ̀ŋzɛ̀n ɓigomìnɛ; 
nni ɓi bɔŋ̀zɛ̀n ìnɛn, ki kiì yì nyi fɛlɛ yɛ̀ɛ ɓìdɛ̀ndɛm lɛ à ghɛɛ yì mum ɗii lɛ Ananyas di à ɗiŋii yì ɓi naa yìì, à ki saagh nyi ɓyàg ɓi nyoo lɛ di a ghɛnɛn tì. 
Ananyas à ɓàg lɛ: Kan, m̀mɛ wog di ɓum lɛɛ̀gwey ɓɛɛ sɛsɛg rigɛn ɗi ŋwaànɛ̀n àa nkìi ɓɛ̀gherɛ̀n ɓɛ a Yorisalɛm. 
Nni ɓi ɗi à rì ɗi fɛ, ɓɛ̀pìrɛɛtìrɛ̀ ɓɛgwey ɓɛ nfaa nyi ìtèɗ wulɛ a ɓangi ɓum ɓɛ̀cèm ɓɛ ɓɛɛ̀ rereŋi ɗii ɗyɔɔ, à ki fogi ɓɔ ɓi ɓìsɔŋ. 
Nsoò fɔlɔɔ, Kan à kpaatìghà Ananyas lɛ: Kɛ̀na lɔŋ ɓisuulɛ, Sol à rì mɛ̀ fɛlɛ yɛ̀ɛ com ki kisay ki ǹsɔnɛɛ. À rì ɓiì rèresii ɗii ɗyɛ̀m ɓi ɓìlɔ̀ŋ ɓi ɓɛ yii ɓi mɛ wɔɔ, rì a mɛ̀fòm, rì ɓi nyìinyìm à ɓɔn ɓɛ Isirayɛl. 
Mɛ̀ɛmiɗ ǹɗì nyi ɓiì rèsii mɛtɔɓ mɛ̀cèm mɛ à ɓiì woògh ɓisu wɛ̀m.
Fɔɔnnɛ Ananyas à kɛ̀ngà min wɔɔ; nni yɛɛ̀ à ɗiŋìghà ɓi naa ìnɛ Sol à ɓaghà miì, à saagh nyi ɓyàg ɓi nyoo a ki kpaa nyi lɛ: Geni wɛ̀m Sol, Kan Yeesus ànɛ àa ǹɗèsɛɛ yì wɔ̀ ɓi bee di u yùyuiy fɛ, yɛɛ romiì mɛ̀ a lɔ̀ŋkɔɔ, lɛ mɛ̀ nsaagh wɔ̀ ɓyàg ɓi nyoo di wɔ̀ɔ ghɛnɛn tì, ù ki ɓa nɗonɛn ɗi Kìtɛntɛ̀ɛ̀n ki Nghay. 
Lɔŋ ɓi gom yɔ̀miɗ inɛ̀n, ɓyom ɓidɛŋ fɛlɛ yɛ̀ɛ ɓìɓaaɓaa ɓi ɓìzɛn ɓi ɓaaghrɛ̀ngày ɓi mis mɛ Sol, ɓi kpi ɓi zi, à ghɛnɛ̀n tì min, fɔɔnnɛ à pɛ̀sɛ̀ngà aɗyoo, ɓɛ ɓaɓtì nyi. 
Yɛ̀ɛ à ɗighà ɓìɗilàg, ìtèɗ wu yutì nyi ɓi nyoo. À kɔ̀rìghà tì gàɓ ì mɛ̀ru rì ɓɛ̀gherɛ̀n ɓɛ a Damas. 
Nni à ghagsɛ̀ngà lɔŋ wɔɔ foo ɗi rìkakàlì ɗi ɓum ɗii ɗi Yeesus ɓi naa yi bɔ̀ŋzɛ̀n, à lààlàmɓɛ̀n lɛ: Yeesus à rì Man à Bɛ̀ll. 
Ɓum ɓɛ̀cèm ɓɛ ɓɛ wowòkà di a kpaakpaa fɔlɔɔ, ɓɛ Kuuràkà, ɓɛ tɔtɔ̀g lɛ: Àa ŋwaànɛ yɛɛ ǹ-yeèyèèsì ɓum ɓɛ̀cèm ɓɛ ɓɛɛ kpɔŋkpɔŋ ɗii ɗi Yeesus a Yorisalɛm? Àncèm aà n-yuyuu yì ɓi fɛ rì fèg ànɛ lɛ, a ɓangi bɔ, a fogi ɓɔ ɓi ɓìsɔŋ, di a kɛǹ ɗì ɓɔ a ɓɛ̀pìrɛɛtìrɛ̀ ɓɛgwey? 
Kìɓan kifog Sol à kɛ̀nkɛ̀ngà lɔŋ asu, à ki sìisiìrɛ̀n ɓi rìrèrèsì ɗi ɓum lɛ ɓɛɛ yi saaɗ lɛ Yeesus à rì lɔŋ Kiris; Ɓɛ̀yudɛ̀n ɓɛ a Damas ɓɛ rɔɓkà kɛ̀ɛ̀ kìɓan ki ɓɛ ri lɛ ɓɛ pɛ̀ɛ̀zì Sol.
Yɛ̀ɛ gàɓ ì mɛ̀ru ì ghaghìghà tì foo, Ɓɛ̀yudɛ̀n ɓɛ wɔrɛ̀n lɛ ɓɔɔ wey Sol. 
Kìɓan kifog, Sol à yighà kìtɔ̀kɔ̀ kaa ɓisuulɛ ɓɛ ramgàkà nyi a mɛ̀suunaa mɛ bàn lɛ ɓɛɛ wey nyi, ɓɛ beŋ̀ mɔ lɛ rì ìru rì ŋwos. 
Nni ɓɛ̀yilàg ɓii ɓɛ tekà nyi ɓi-ru wudɛŋ, ɓɛ kaŋ̀ nyi ɓi kìkpoŋ, ɓɛ ɓɔg gari ɗi nyi lɛ ɓɛɛ sɛɛ̀di nyi rì ǹɗig ɓɛg àmbog. 
Yɛ̀ɛ Sol à kpagà a Yorisalɛm, nni à kaaghà bee ìnɛ a rarɛn ɗì ɓɛ̀gherɛ̀n ɓɛ wɔ̀ɔ̀, kìɓan kifog ɓɛ̀roɓɛ̀n ɓɛ̀sɛ̀ɛ̀ ɓɛ̀cèm ɓɛ rirìsìghà nyi, lɛ ɓɛ ɓiisɛ̀ngà ɓi kigherɛɛ lɛ à ti ǹ-yilàg. 
Fɔɔnnɛ Ɓarinaɓas à tekà Sol à kɛ̀n ɗì nyi a ɓɛ̀kɛ̀nì-fìtom, à kpaa ɓɔ yɛ̀ɛ Sol à ghɛngà Kan ɓi bee ìnɛ a Damas rì yɛ̀ɛ Kan à tòòghrɛ̀ngà ɗì nyi, nni à kpaatìghà ɓɔ rìkuu ɗi ǹtyweeyi ɗi Sol àa ǹɗì rì ɗyɔ a Damas di a kakali ɓum ɗii ɗi Yeesus. 
À tumɛ̀n ɓi cààmɛ̀n kiǹ innɛ Sol à ɓasɛ̀ngà rì ɓɔ, ɓɛ kikì lɛ, ɓɛ ɓɔg, ɓɛ sɛn ǹɗaŋ di ɓɛɛ̀ rèresi ɓum ɗii ɗi Kan rì ǹtyweeyi ɓi nɗem. 
Sol à kuùkùrɛ̀ngà ɗì Ɓɛ̀yudɛ̀n ɓɛ ɓɛ ǹtòkì rìgìrɛg, à ki nyoonyolɛ̀n ɗì ɓɔ, wɔ̀lɛ ɓɛ̀roɓɛ̀n ɓɔɔ kaakàà bee inɛ lɛ ɓɛɛ wey nyi. 
Yɛ̀ɛ ɓɛ̀geni ɓɛ Sol ɓɛ righerɛn ɓɛ wokà fɔlɔɔ, fɔɔnnɛ ɓɛ kɛngà ɗì nyi a Sezare; yɛ̀ɛ ɓɛ kpagà wɔɔ, ɓɛ càɗ nyi lɛ a ghaàgh a Tarisi.
Kìseŋi ki ɓaghà lɛ fyòoog, ɓi zi ì Zyude bimiɗ, a Galile rì a Samari; kìseŋi ki tetèkà ìtèɗ, ki kikì Kan mɛ̀wog, ki ki tèeghteghɛ̀n rì ǹghɛɓsɛn wu Kitɛntɛ̀ɛ̀n ki Nghay.
Pyɛɛri à rerènìghà kìlɔŋ kìcèm, nni nwos adɛŋ, à sɛngà a Lida lɛ a ghɛn ɓɛ̀gherɛ̀n ɓɛ ɓɛ ɓaghà wɔɔ. 
Fɔɔnnɛ à tanɛ̀ngà ŋwaàdɛŋ wɔɔ ɗii lɛ Enee ǹnɔ̀nɔŋiyɛn ɓi kon. Ki ɓaghà di ki ti bèg taàraa yɛ̀ɛ ŋwaànɛ̀n à kpìghà ɓi zi, lɛ à ɓaghà ǹwɔ̀ɔ̀ghrɛn. 
Nni Pyɛɛri à kpaaghà ŋwaànɛ̀n lɛ: Enee wɔ̀, Yeesus Kiris à wɔ̀ɔ̀zii wɔ̀, pɛ̀sɛn aɗyoo, u pegsɛn ɓyom ɓilɔ̀ŋ ɓyɔɔ. Fɔɔnnɛ ŋwaànɛ̀n à ghàskà kì pɛ̀sɛɛ aɗyoo. 
Yɛ̀ɛ ɓum ɓɛ̀cèm ɓɛ a Lida, rì ɓɛ ɓi-reɓ wu lɛ Sarɔn ɓɛ ghɛngà ŋwaànɛ̀n, nni ɓɛ gherɛ̀ngà Kan.
Giɓ adɛŋ yɛɛ ɓaghà ǹgherɛ̀n a Zyope ɗii lɛ Taɓita yɛɛ lɔɔ lɛ Dorikas; à kìkìghà kìrɔɔ lɛɛ̀gwey à ki ghɛɛghɛɓsì ɓum ɓɛ nyìighnyìg. 
Ɓi mɛ̀ru mɛ̀n, nni à roɓkà, à ki wu. Yɛ̀ɛ ɓɛ wuɓsìghà kìloŋ kii, ɓɛ kɛǹ kɔ kì nɔ̀ŋzii ɓi kìden ki naa ɓi mɛɛ mɛ aɗyoo. 
Yɛ̀ɛ ɓɛ̀gherɛ̀n ɓɛ a Zyope ɓɛ wokà lɛ Pyɛɛri à rì a Lida, Lida ànɛn à ràɓsɛ̀ngà ɓi loò rì Zyope, nni ɓɛ romgà ɓum ɓɛɓɛɛ̀ lɛ ɓɛɛ kɛǹ kì kpaà Pyɛɛri lɛ: Kùrùg yuis̀ a lɔ̀ŋkis, kɔ̀ɔ̀ lɛ̀mziì. 
Fɔɔnnɛ à pɛ̀sɛ̀ngà, à kɛ̀ɛ̀zɛ̀n ɗì ɓɔ. Yɛ̀ɛ à kpagà wɔɔ, ɓɛ ɓɔg ɗì nyi ɓi kìden ki naa ki ɓi mɛɛ aɗyoo, mɛ̀kpɔɓ mɛcèm mɛ tyoŋdɛ̀n nyi a nyoo di mɛɛ̀ rènɗèn ɓɛ rerèsì nyi lɛ, rì bùɓa rì ɓɛ̀kàɓà ɓɛ Dorikas à raràɗkà di à kaka cem. 
Nni Pyɛɛri à kpaŋzìghà min ɓum ɓɛ̀cèm ɓidan, à ɓag mɛ̀ɗu ɓi zi, à ɓɔ̀ŋzàg Bɛ̀ll, ajɛ̀m ìnɛn à lɔ̀ɔ̀ghrɛ̀n min ɓi ɓɛg à kìloŋ à kpaa lɛ: Taɓita wɔ̀, pɛ̀sɛn aɗyoo! Nni à ŋwàɗkà min mis à ghɛn Pyɛɛri, à pɛ̀sɛ̀n kìkɔ̀ɔ̀kɔ̀ɔ̀. 
Pyɛɛri à ɓan nyi ɓi càg, à pɛ̀sì nyi mɛ̀rɛy. À regìì min lɛ, rì ɓɛ̀gherɛ̀n rì mɛ̀kpɔɓ, à rèsì ɓɔ nyi, ɓɛ ghɛn lɛ à ti cem. 
Bàn ì Zyope bimiɗ ì wokà kìɓan kiǹ, ɓum lɛɛ̀gwey ɓɛ ki gherɛn Kan. 
Pyɛɛri à finɛ̀ngà a Zyope lèg àdɛŋ, à kɔ̀kɔ̀rì yɛ̀ɛ ŋwaàdɛŋ lɛ Simɔn ànɛ à ɓaghà ǹkìì-gòò.
Ŋwaàdɛŋ à ɓaghà a Sezare ɗii lɛ Kɔrinɛy, à kɔ̀mɛ̀ngà ɓɛ̀sujàà mɛ̀tin mɛtaǹ ɓi ǹɗaŋ wu ɓɛsujàà wu a Italii. 
Ŋwaànɛ̀n à falɛ̀ngà ɓi ɓìɓan ɓi righerɛ̀n, àa nki risàg Bɛ̀ll lɛ rì nyi ɗì rìmɛɛ ɗii ɗicèm, à ki fafa Ɓɛ̀yudɛ̀n ɓɛ ɓɛ ɓaghà nyìighnyìg ɓyom lɛɛ̀gwey, à ɓɔ̀ɔ̀ɓɔ̀ŋzàg Bɛ̀ll ɓyààmɛ̀n ɓìcèm.
Ŋwos adɛŋ, di mɛ̀kɛ̀ɛ̀ mɛraa à ŋwos ǹkɛ̀nɛn à tiì, Kɔrinɛy à ghɛngà lɔŋ yɛ̀ɛ ɓìdɛ̀ndɛm di ŋwaà-fìtom a Bɛ̀ll à ɗiŋii yì a lɔ̀ŋkii, à kpaa nyi lɛ: Kɔrinɛy wɔ̀! 
Nni à fiɓìghà ŋwaà-fìtom lɛ fyɛɛɛyi, à risì, à tɔg nyi lɛ: La yɛɛ ri Kan? Ŋwaàfìtom a ɓàg nyi lɛ: Bɛ̀ll àa ǹghàɓi lɛ, rì bɔ̀ŋzɛ̀n yɔɔ, rì gɛ ɓyom ànɛ ù ti ù fafà ɓum ɓɛ nyìighnyìg, fɔɔnnɛ à ɗimzɛɛ ɓi wɔ. 
Rom ɓum a Zyope ɓigomìnɛ, lɛ ɓɛɛ kɛǹ kì terìì ŋwaàdɛŋ wɔɔ, ɗii lɛ Simɔn ànɛ ɓɛɛ kpɔgi tì lɛ Pyɛɛri. 
À kɔ̀kɔrii yɛ̀ɛ ŋwaàdɛŋ lɛ Simɔn ǹkìì-gòò ànɛ à toŋi ɓi nwɔŋì wu rìɓày à kìkòn.
Lɔŋ yɛ̀ɛ ŋwaà-fìtom ànɛ à tòtòkà ɗì nyi à ghaghìghà, Kɔrinɛy à ghàs kì reŋii ɓɛ̀kìì-ɓìsay ɓii ɓɛɓɛɛ̀ rì kìbog ki ɓi ɓɛ̀sujàà ɓɛ à làmìghà, sujàà ànɛ̀n à ɓaghà ǹfalɛn ɓi rìgherɛ̀n; 
fɔɔnnɛ à kpaaghà ɓɔ kìɓan kicèm ki ki ghaghìghà à ki rom min ɓɔ a Zyope.
Ɓi duri tana, yɛ̀ɛ ɓumɓɛ̀n ɓɛ kɛnkɛ̀ngà, di ɓɛ mɛ wuɓsɛn bànì Zyope, Pyɛɛri à ɓɔkà kì kìi bɔ̀ŋzɛ̀n ɓi mɛɛ aɗyoo di toroɓ à ti jàŋbog. 
Nni zày ì kɔ̀ngà Pyɛɛri, à kɔ̀n lɛ a ɗi com; ɓi cààmɛ̀n ki ɓɛ kikìghà nyi ɓìɗilàg, nnɛ à sìgmɛ̀ngà di à mɛ cɛɛnɛn mis ɓìkpaŋ. 
À ghɛngà ɗyoo ɗì nɛmɓɛn à ki ghɛn di com ki riì wɔɔ fɛlɛ yɛ̀ɛ coo sànjà ànɛ à rì mɛ̀keɓ mɛsugakɛn, ki sɛnsɛ̀n yì ɓi zi. 
Ɓyom ɓi ɓaghà ɓi sànjà ànɛn lɛ: Nyàm yi kɛ̀ɛ̀kɛɛyɛn mɛkòò mɛnin mɛ̀kuu mɛ̀cèm, rì yi wɔwɔghɛn ɗì ɗùm, rì tììlì ti aɗyoo mɛ̀kuu mɛ̀cèm. 
Pyɛɛri à wog di jɛ̀ɛ̀ ìdɛŋ yɛ̀ɛ kpaakpaa nyi lɛ: Pyɛɛri! Pɛ̀sɛn aɗyoo, ù wey nyam foo bog di u ɗi. 
Nni Pyɛɛri à ɓàkà lɛ: Àg, Kan! Mɛ̀ ǹka ɗighà ɓi com ki ki ri ɓaa, nsoò ki ki ri kìsyeg ŋwos adɛŋ. 
Fɔɔnnɛ jɛ̀ɛ̀ ìnɛn ì kpaatìghà nyi ɓi gɛ̀n i kìɓɛ̀ɛ̀ lɛ: Kɔ̀ɔ kì lɛ: Com ki Bɛ̀ll à kpaa lɛ ki ri kɛ̀ɛ̀ kìsyeg, wɔ̀ɔ̀ kpaa lɛ, ki ri rì kìsyeg. 
Kìɓan kiǹ ki ɓiìtɛ̀ngà fɔlɔɔ gɛ̀n yiraa, ajɛ̀m ìnɛn nnɛ sànjà ànɛn à sugtìghà kì ɓɔɔ̀gh aɗyòò.
Cààmɛ̀n ki Pyɛɛri à kaakaa lɛ, a yi azi anɛ ɓi kìɓan ki à ghɛngà kiǹ, kɛɛ̀ki ɓumɓɛ Kɔrinɛy à romgày ɓɛ tɔtɔghiì mɛɛ mɛ Simɔn, ɓɛ yu, ɓɛ rɛlì asuunaa, 
ɓɛ regì ɓum, ɓɛ tɔg ɓɔ lɛ: A mɛɛ mɛ innɛ Simɔn ànɛ ɓɛ ti ɓɛ kpɔgì lɛ Pyɛɛri à kɔ̀kɔrii wa? 
Yɛ̀ɛ Pyɛɛri à ɓaghà lɔŋ ɓiì fèfeegh kìɓan ki à ghɛngà, nni Nghay à Bɛ̀ll à kpaaghà nyi lɛ: Wɛɛ̀ nnɛ ɓum ɓɛɛ tɔtɔg lɛ ɓɛ̀sɛ̀ɛ̀ ɓɛraa. 
Pɛ̀sɛn, u sɛn ɓi zi, ù kɛǹ rì ɓɔ, kɔ̀ɔ risi, ɓisuulɛ mɛ̀ yɛɛ nɗomiì ɓɔ. 
Fɔɔnnɛ Pyɛɛri à sɛngà min, à tanɛ̀n ɓumɓɛ̀n, à kpaa ɓɔ lɛ: Ɓɔɔsoŋ̀! Mɛ̀ɛ nɛ lɛ, mɛ̀ yɛɛ rì ŋwaànɛ ɓi kaakàà, nni ɓì yùu yì fɛ ɓi ǹto wu kiɓan aɗi? 
Nni ɓɛ ɓakà nyi lɛ: Tì yùu yì fɛ lɛ ǹkɔ̀mɛ̀n ɓɛ̀sujàà ànɛ lɛ Kɔrinɛy yɛɛ romiì ɓìsi a lɔ̀ŋkɔɔ, àncèm à rì saaɗ à mum ànɛ à ti à risàg Bɛ̀ll, à ki rì tì ŋwaànɛ Ɓɛ̀yudɛ̀n ɓɛ̀cèm ɓɛɛ̀ Sɛsɛ̀g; ŋwaà-fìtom a Bɛ̀ll àa ǹkpaa nyi lɛ a regiì wɔ̀ a mɛɛ mii, a wog jɛ̀ɛ̀ ìnɛ ù rì lɛ ù kpaa nyi. 
Nni Pyɛɛri à kpaaghà ɓɔ lɛ ɓɛɛ ɗiŋi ɓi naa, à reɓ ɓɔ jàŋ inɛ ɓɛɛ lày; ɓi duri tana nnɛ ɓɛ pɛsɛ̀ngà ǹɗaŋ rì ɓumɓɛ̀n, ɓɛ kɛǹ. Ɓɛ̀gèni ɓii ɓɛ righerɛ̀n ɓɛdɛŋ ɓɛ a Zyope ɓɛ kɛǹgà nyi kì foŋì.
Nni ŋwos anɛ à ɓɔ̀ɓkà ànɛn nnɛ ɓɛ kpagà a Sezare, Kɔrinɛy à ɓoŋɓòŋgà ɓɔ lɛ rì naa yìì ì ɓum, rì mɛ̀ghan mii mɛ à reŋɗɛ̀ngà. 
Yɛ̀ɛ Pyɛɛri à kpagà wɔɔ, Kɔrinɛy à kɛ̀n nyi ki ghàɓi, à kpi nyi à mɛ̀kòò lɛ a fa nyi bɔgsɛ̀n. 
Nni Pyɛɛri à ɓangà nyi lɛ a pɛsi nyi aɗyoo di a kpaakpaa lɛ: Pɛ̀sɛn yì aɗyòò lɛ mɛ̀ ǹɗì girig romum yɛ̀ɛ wɔ̀. 
Fɔɔnnɛ à ɗiŋìghà ɓi naa di ɓɛɛ̀ tòtog lɔŋ lɛ rì nyi rì Kɔrinɛy, à tanɛ̀n ɓum lɛ kùnag kùnag, 
à kpaa ɓɔ lɛ: Ɓì yii lɛ Ɓɛ̀yudɛ̀n ɓɛ ri ɗì coo ǹsiŋdɛn wudɛŋ lɛ, mum waà kɛ̀ɛ ràrɛn ɗi muu cee-rìkuu, kɛ̀ɛ̀ ki ɗiŋi naa ì roànɛ̀n, nni ɓi ɓɛg ànɛ a lɔ̀ŋkɛm̀, Bɛ̀ll àa ǹɗèsii mɛ̀ lɛ, ǹghɛ̀ɛ̀sɛɛ tì ɓi ki ghɛɛ̀ ŋwaàdɛŋ lɛ à rì rì ɓìsyeg, kɛ̀ɛ nki cèli ti mum lɛ, à yin ntɛnɛn ɓi mis mɛ Bɛ̀ll. 
Fɔɔnnɛ ǹ-yùu yì miì kɛ̀ɛ̀ tìkàna ɓì ǹɗeèghreŋi wu wàa regii mɛ̀; nkɔ̀nkɔn lɛ, di màa yii ǹto wu kiɓan wu wàa regii mɛ̀ miì.
Nni Kɔrinɛy à ɓàkà lɛ: Gɛɛ̀nɛ mɛ̀ru mɛraa nnɛ mɛ nkìkii bɔ̀ŋzɛ̀n ɓi kìden kɛ̀m ki naa cààmɛ̀n à mɛ̀kɛ̀ɛ̀ mɛraa à ŋwos. Nni mɛ̀ɛ ǹsìgmɛ̀ɛ di mum à mɛ rɛli mɛ asu, ɓìlàà ɓii ɓi lònlòm lɛ syaŋ̀syaŋ̀ à kpaa mɛ̀ lɛ: 
Kɔrinɛy Bɛ̀ll àa nwoogh bɔ̀ŋzɛ̀n yɔ̀ɔ̀, à ki yiti gɛ ɓyom ànɛ ù ti ù fafà ɓum ɓɛ nyìighnyìg. 
Nni rom ɓum a Zyope ɓɛɛ regiì Simɔn ànɛ ɓɛ ti ɓɛ kpɔgì lɛ Pyɛɛri a yuiy; à kɔ̀kɔrii yɛ̀ɛ Simɔn à m̀pègsɛ̀n-gòò ɓi bèn ì rìɓày à kìkòn. 
Fɔɔnnɛ mɛ̀ɛ nghàsi kì romìì ɓum lɛ ɓɛɛ yu wɔ̀ kì reŋii. Ù konaagh yɛ̀ɛ ù yùu yì. Nni ɓigomìnɛ tì rì yɛɛ lɛ ɓi mis mɛ Bɛ̀ll, lɛ ti wog com kìcèm ki Kan àa kpaa lɛ wɔ̀ɔ kali ɓìsi.
Pyɛɛri à pɛ̀sìghà min ɓitòkì, à kpaa lɛ: Ɓi saaɗ ǹkonaagh kì ghɛɛ̀ gɛɛ̀nɛ lɛ, Bɛ̀ll à yin ɗi ǹɗèè wu ǹɗem 
ǹki ghɛɛ̀di lɛ, mum bimiɗ ànɛ à risii Bɛ̀ll à ki kìki ɓiɓan ɓi saaɗ, Bɛ̀ll à rì nyi ɓiì keesii àa soo rì ŋwaànɛ ɓi kìlɔ̀ŋ ki be. 
Fɔɔnnɛ Bɛ̀ll à romgày jɛ̀ɛ̀ a ɓɔn ɓɛ Isirayɛl lɛ ɓɛɛ yi lɛ, fyòoog à rì ɓiì ɓaà ɓi nyìinyìm ànɛ lɛ rì nyi rì ɓum, ɓi jɛ̀m ì Yeesus Kiris ànɛ à rì rìfòm ɗi ɓum ɓɛ̀cèm; 
ɓì yii kìɓan ki ki nkìlɛɛ ɓi ziì Zyude bimiɗ, à tumɛ̀n yì a Galile ajɛ̀m ì bàɓtis ìnɛ Zyaŋ à lààlàmɓɛ̀ngà. 
Ɓì yii lɔŋ yɛ̀ɛ Bɛ̀ll à ɓɔ̀ngà Yeesus ànɛ a Nazarɛt à rom yì nyi Kitɛntɛ̀ɛ̀n ki Nghay kii, à ki fa nyi ìtèɗ wucèm, fɔɔnnɛ Yeesus ànɛ̀n à kɛ̀ɛ̀kɛ̀ɛ̀ghà jàŋ bimiɗ à kìkì ɓum kìrɔɔ, di a wɔ̀ɔwɔɔ̀zì ɓum ɓɛ̀cèm ɓɛ ɓɛ ɓaghà ɓi rìkpàn ɗi Satàn ɓisuulɛ Bɛ̀ll à ɓaghà ɗì nyi. 
Ɓìsii ri ɓɛ̀wusìnɛ̀ɗ ɓi ɓìɓan ɓi à kìghà ɓi zi ì Ɓɛ̀yudɛ̀n rì a Yorisalɛm, nni Yeesus ànɛ̀n innɛ ɓɛ ǹwoli di ɓɛ kpani ɓi kɔrɔs. 
Kìɓan kifog, Bɛ̀ll, à ghèmzì nyi ɓi ŋwos a kìraa, à ki fa nyi ìtèɗ wulɛ, a resɛn a ɓum. 
Wɔ̀lɛ àa ɓum a ɓɛ̀cèm nnɛ à rèsɛ̀ngà, lɔŋ a ɓɛ̀wusìnɛ̀ɗ ɓɛ Bɛ̀ll à lokà kì ɓɔ̀ni. A ɓìsi ɓumɓɛ ti kìghà lɛ, tì ɗi, tì ki nɔ nɗaŋ ɗì nyi di à mɛ ghemɓɛn yi a ɓìloŋ. 
Nni Yeesus à reɓsìghà ɓìsi lɛ ti ghaàghàgsì ɓum Ɓɔlɛ wìì, tì ki sììrag ɓɔ kìresii lɛ, nnyɛɛ rì roànɛ Bɛ̀ll à rɛsìghà lɛ, à ri yù ki renì ɓìɓan ɓi ɓumɓɛ ɓɛ kaka cencem, rì ɓi ɓɛ ɓɛ mɛ wù. 
Yeesus ànɛ̀n nnɛ ɓɛ̀kpaŋzì-ɓìɓan ɓɛ̀cèm ɓɛ ɓugà yɛ̀ɛ ɓɛ kpaakpààghà lɛ: Ɓì ɗii ɗii nnɛ Bɛ̀ll à rì ɓiì cenɛɛ mum ǹcèm ànɛ à gherɛɛ nyi ɓìɓe.
Yɛ̀ɛ Pyɛɛri à ɓaghà di a ka tòtog a ŋwɔm fɔlɔɔ, nni Kìtɛntɛ̀ɛ̀n ki Nghay ki sɛngày ki ɗiŋì ɓi ɓum ɓɛ̀cèm ɓɛ ɓɛ wowòkà ɓìtòkì ɓii ɓiǹ. 
Fɔɔnnɛ ɓɛ̀gherɛ̀n ɓɛ ɓɛ ɓaghà Ɓɛ̀yudɛ̀n, ɓɛ ɓɛ ɓaghày ǹɗaŋ ɗi Pyɛɛri, ɓɛ kuuràkà lɛɛ̀gwey, yɛ̀ɛ ɓɛ ghɛngà lɛ Bɛ̀ll à faa ɓumɓɛ ɓɛ yin Ɓɛ̀yudɛ̀n Kìtɛntɛ̀ɛ̀n ki Nghay. 
Ɓɛ wowòkà di ɓumɓɛ̀n ɓɛɛ̀ tòtog ɓìkènekènè ɓi ɓitòkì, ɓɛ kpaàkpàgsɛ̀n ɗìkem ɗi Bɛ̀ll. Nni Pyɛɛri à kpaaghà min lɛ:
Yɛ̀ɛ ɓumɓɛ ɓɛ mɛ teɗ Kitɛntɛ̀ɛ̀n ki Nghay lɔŋ yɛ̀ɛ ɓìsii tekà, nni cɛ kɛɛ ri ɓiì règtii lɛ, ɓɛ̀ kɛɛ̀ ɓàɓti ɓɔ rì mɛ̀nig? 
Fɔɔnnɛ à kalìghà min lɛ, ɓɛɛ ɓaɓti ɓɛǹ ɓi ɗii ɗi Kan Yeesus Kiris. Ɓumɓɛ̀n ɓɛ ki tɔg nyi lɛ, a kɔri tì a lɔ̀ŋkaa, gàɓ ì mɛ̀ru.
Ɓɛ̀kɛ̀nì-fìtom rì ɓɛ̀geni ɓaa ɓɛ righerɛ̀n ɓɛ ɓɛ kɔkɔ̀rìghà a Zyude ɓɛ wokà lɛ, ɓumɓɛ ɓi mɛ̀kuu mɛm̀bog ɓɛ ǹghàɓi girig jɛ̀ɛ̀ ì Bɛ̀ll. 
Yɛ̀ɛ Pyɛɛri à sugtìghà kì ɓɔɔ̀gh a Yorisalɛm, ɓɛ̀gherɛ̀n ɓɛ ɓɛ ɓaghà Ɓɛ̀yudɛ̀n ɓɛ tumɛ̀n nyi rìɓɛ̀ɓɛ̀y. 
Ɓɛ kpaakpàà lɛ: Wɔ̀ɔ nɗiŋii ɓi naa yi ɓumɓɛ ɓɛ yin Ɓɛ̀yudɛ̀n, ù ki ɗi ǹɗaŋ ri ɓɔ?
Fɔɔnnɛ Pyɛɛri à tumɛ̀ngà ɓɔ rìtɛɛ̀zì ɗi kiɓan ki à ghɛngà kìcèm, à kpaa ɓɔ lɛ: 
Yɛ̀ɛ mɛ̀ɛ ǹɗì ɓi bàn ì Zyope di nkìki bɔ̀ŋzɛ̀n, nni ki nkìi mɛ̀ yɛ̀ɛ ɓìdɛ̀ndɛm lɛ: ǹghɛɛ rìkuu ɗi coo sànjà kì sugakɛn ɓi mɛ̀keɓ mɛ kinìn aɗyoo, ki yuyùy mɛ̀ a nyòò. 
Nni yɛ̀ɛ ǹkonaagh kì sìŋii sànjà àncèm, ǹghɛn miì ɓi ɗùm lɛ: Rì nyàm yi ɓi ziinɛ yi yi ri mɛ̀kòò mɛnin, rì nyàm yi ɓi cog, rì yi wɔwɔghɛn ɗì ɗùm, rì tììlì ti aɗyòò. 
Nni nwokì, di jɛ̀ɛ̀ ìdɛŋ yɛ̀ɛ kpaakpaa mɛ lɛ: Pyɛɛri wɔ̀! Pɛ̀sɛn aɗyoo, u wey nyàm bogtɛ̀n ɓi nyàm yi, u ɗi. 
Fɔɔnnɛ m̀pɛ̀ɛ̀zìghà lɛ, àg! Kan, ɓi cɛɓ kɛ̀m kìcèm, ǹka fogà ɓi com ki ki ri kìcèlì, nsoò lɛ ki ki ri kìsyeg ɓi ŋwɔm wɛ̀m. 
Nni jɛ̀ɛ̀ ìnɛn i kpaatìghà ɓi gɛ̀n i kìɓɛ̀ɛ̀ lɛ, com kìcèm ki Bɛ̀ll à kpaa lɛ ki rì kìtɛnɛn, wɔ̀ kɔ̀ɔ kpaa lɛ, ki ri rì kìsyeg. 
Yɛ̀ɛ ki ɓiìtɛɛ fɔlɔɔ gɛ̀n yiraa, nni sànjà à sugtìghà kìɓɔɔ̀gh aɗyoo rì ɓyom ɓìn. 
Ajɛ̀m ìnɛn nnɛ ɓumɓɛ a Sezare ɓɛ̀sɛ̀ɛ̀ ɓɛraa ɓɛ peetɛ̀ngày a mɛɛ mɛ m̀ɓaghà wɔɔ, lɛ ɓɛ romiì ɓɔ a lɔ̀ŋkɛm̀. 
Nni Nghay à Bɛ̀ll à kpaaghà mɛ̀ lɛ: Sugtɛn ɗì ɓɔ, kɔɔ̀ foŋ tikàna. Ɓɛ̀geni ɓɛ̀m ɓɛ ɓɛ ri ɓɛ, ɓɛ kɛǹ mɛ̀ kìfoŋì a Sezare, tì ɗiŋì ɓi naa ì Kɔrinɛy. 
Kɔrinɛy à tumɛ̀n ɓìsi rìkpaa yɛ̀ɛ à ghɛngà di ŋwaà-fìtom a Bɛ̀ll à yùu a mɛɛ mii, à kpaa nyi lɛ: Rom ɓum a Zyope, lɛ ɓɛɛ reŋiì Simɔn ànɛ ɓɛ ti ɓɛ kpɔgì lɛ Pyɛɛri 
nyɛɛ ri wɔ̀ ɓiì kpaa ɓìɓan ɓi ɓi ri ɓiì ghɛɓsii lɛ, rì wɔ̀, rì naa yɔ̀ɔ̀ ì ɓum bimiɗ 
Lɔŋ yɛ̀ɛ m̀mɛɛ̀ pinìghà ŋwɔm lɛ ǹtoòghrɛn, Kìtɛntɛ̀ɛ̀n ki Nghay ki sɛn yì ɓi ɓɔ, lɔŋ yɛ̀ɛ ki sɛngày girig ɓi ɓìsi a rìtumɛ̀n. 
Fɔɔnnɛ mɛ̀ɛ ǹ-yitii min jɛ̀ɛ̀ ìnɛ Kan à kàlìghà lɛ: Zyaŋ à ɓàtìghà rì mɛ̀nig, wɔ̀lɛ ɓi ɓɛg ànɛ a lɔ̀ŋkin, ɓì rì ɓiì ɓàɓtɛɛ ri Kìtɛntɛ̀ɛ̀n ki Nghay. 
Yɛ̀ɛ Bɛ̀ll à mɛ fa ɓɔ com ki à faghà ɓìsi ɓɛ tì gherɛ̀ngà Yeesus Kiris, nni mɛ̀ɛnɛ ghɛn anɛ ǹɗì lɛ, ǹkì rìkì ɗidɛŋ?
Yɛ̀ɛ ɓɛ wokà ɓitòkì ɓiǹ, nnɛ ɓɛ kɔrìghà lɛ fyòoog, ɓɛ tumɛ̀n ɗìkemzì ɗi Bɛ̀ll di ɓɛɛ̀ kpaakpaa lɛ: Bɛ̀ll à mɛ nɛm girig ɓumɓɛ ɓi mɛ̀kuu mɛm̀bog bee inɛ lɛ, ɓɛɛ lɔɔ̀ghrɛn mɛ̀rem, di ɓɛɛ ɓa rì cɛɓ.
Ǹtɔɓ wu ɓɛ tɔtɔ̀ɓkà ɓɛ̀gherɛ̀n ɓi cààmɛ̀n ki ɓɛ wolà Ityɛn, wu kìghà lɛ ɓɛ̀gherɛ̀n ɓɛɛ saàtɛn. Fɔɔnnɛ gàɓ ìdɛŋ ì kɛ̀ngà a Fenisii, rì ɓi kìrìŋ ki riɓày ki lɛ Siipirɛ, rì a Aŋtyos, kìɓan kifog, lɔŋ Ɓɛ̀yudɛ̀n ɓɔ rì ɓɔ ɓɛɛ̀ɓɛ ɓɛ kpaakpààghà jɛ̀ɛ̀ ì Bɛ̀ll. 
Nni gàɓ ì ɓɛ̀gherɛ̀n ìdɛŋ ìnɛ ì ɓaghà lɛ, rì ɓumɓɛ a Siipirɛ, rì ɓumɓɛ a Sirɛn, ɓɛ kɛngà a Aŋtyos, ɓɔɔ totòkà girig rì ɓumɓɛ ɓɛ ɓaghà Gìrɛg, ɓɛ kpaakpaa ɓɔ Syeesyee à Ɓɔlɛ à Kan Yeesus. 
Ìtèɗ wu Kan wu ɓaghà rì ɓɔ, kɛɛ kighà ɓum lɛɛ̀gwey lɛ ɓɛɛ lɔɔ̀ghrɛn mɛ̀rem, ɓɛɛ gherɛn Kan.
Yɛ̀ɛ ɓumɓɛ ɓi kìseŋi ki a Yorisalɛm ɓɛ wokà gom ì kìɓan kiǹ, fɔɔnnɛ ɓɛ romgà Ɓarinaɓas a Aŋtyos. 
Nni yɛ̀ɛ à kpagà wɔɔ, à ghɛn yɛ̀ɛ geesɛ̀n ì Bɛ̀ll ì rèsɛ̀ngà a ɓɛ̀gherɛ̀n ɓɛǹ, à nyààrɛ̀n, à ki toni ɓɔ lɛ: Sììrɛɛna lɔŋ ɓi Kan Yeesus, rì mɛ̀rem min mɛcèm. 
Ɓi saaɗ, Ɓarinaɓas à ɓaghà syeesyee à mum, ǹɗonɛn ɗi Kìtɛntɛ̀ɛ̀n ki Nghay, à ki gherɛn Bɛ̀ll lɛɛ̀gwey, fɔɔnnɛ ɓàlì ì ɓum lɛɛ̀gwey ì nɔ̀ɔ̀tìghà Kan.
Nni Ɓarinaɓas à kɛ̀ngà min a Tarisi, à teɗ yì Sol. 
Yɛ̀ɛ à tanɛ̀ngà nyi wɔɔ, ɓɛ kɛǹ a Aŋtyos ɓɔɔ̀cèm ɓɛ kɔrì wɔɔ bimiɗ à bèg, ɓɛ sasày bas rì kìseŋi ki wɔɔ, ɓɛ ki rèrèsàkà coo bàlì ì ɓum ɓìɓan ɓi Bɛ̀ll. Nni wɔɔ a Aŋtyos nnɛ ɓɛ tɔmgà kì ròo ɓɛ̀yilàg ɗii ɗi lɛ ɓɛ̀kìristɛ̀n.
Ɓi cààmɛ̀n kiǹ, ɓɛ̀kpaŋzì-ɓìɓan ɓɛ pɛsɛ̀ngày a Yorisalɛm, ɓɛ sɛn a Aŋtyos. 
Fɔɔnnɛ, kìbog ki ɓi ɓɔ, ɗii lɛ Agaɓus, ki pɛsɛ̀ngà aɗyoo, ki kalì ɓum rì ìteɗ wu Kitɛntɛ̀ɛ̀n ki Nghay lɛ, coo zày ì rì ɓiì kìi ɓi zi bimiɗ wɔ̀lɛ ì ki kìghà, ɓi cààmɛ̀n ki Kiloodɛ à ɓaa rìfòm. 
Nni ɓɛ̀gherɛ̀n ɓɛ rengà lɛ, mum bimiɗ ànɛ ɓi ɓɔ, a syɔɔ̀ gàɓ ì com ìnɛ à rì lɛ à ghɛn, lɛ ɓɛɛ ghɛɓsi ɓɛ̀geni ɓaa ɓɛ ɓɛ ɓaghà a Zyude miì. 
Yɛ̀ɛ ɓɛ kighà fɔlɔɔ, nni ɓɛ romgà min Sol ɓɛɛ̀ Ɓarinaɓas rì ɓyom ɓìn lɛ, ɓɛɛ kɛǹ ɓyɔ kì faà rì ɓɛ̀sɛ̀ɛ̀mɛn ɓɛ a Zyude.
Ɓi mɛ̀ru mɛ̀n, rìfòm ɗi lɛ Eroodɛ ɗi tumɛ̀ngà rìtɔtɔ̀ɓ ɗi ɓum ɓɛdɛŋ ɓɛ ɓi kìseŋi ki ɓɛgherɛ̀n. 
Fɔɔnnɛ à kìghà lɛ ɓɛɛ wey Zyag à geni Zyaŋ rì gàfàg. 
Yɛ̀ɛ à ghɛngà lɛ rìkì ɗiǹ ɗi rɔɔghà Ɓɛ̀yudɛ̀n, fɔɔnnɛ à reɓsìghà tì lɛ ɓɛɛ ɓaǹ Pyɛɛri; kìɓan kiǹ ki ɓaghà ɓi mɛ̀ru mɛ Ɓɛ̀yudɛ̀n ɓɛ ǹkìlàg bìrɛs kɛ̀ɛ̀ nwìɗ. 
Nni yɛ̀ɛ Eroodɛ à ɓangà Pyɛɛri, à lɔg nyi, à foŋ ɓɛ̀sujàà ɓɛnin ɓɛnin gwìy yinin lɛ, ɓɛɛ ɓeŋ̀ɓeŋ nyi rì fèg ànɛ lɛ, i tìcàɓ ti Paskà ti ghaghii, ɓɛ yɔ̀m kìɓan kii di kìlɔ̀ŋ kìcèm ki kɔkɔ̀rìì. 
Ɓɛ ɓeŋɓèŋgà Pyɛɛri ɓi naà-zày, nsoò fɔlɔɔ ǹɗaŋ wu ɓɛgherɛ̀n wu ɓɔɔɓɔ̀ŋzàg Bɛ̀ll ɓisu wii ri ìtèɗ.
Di ɓɛ̀yɔ̀m ɓɛ Pyɛɛri ɓaa rɔ̀ɓ lɛ rìduri, à lalàlà ɓi nyìinyìm à ɓɛ̀sujàà ɓɛɓɛɛ̀, ǹkàŋɛn ɗi mɛ̀sɛ̀ŋi mɛɓɛɛ̀, ɓɛ̀sujàà ɓɛm̀bog ɓɛ ɓeŋ̀ɓèŋ mɛ̀suunaa mɛ naà-zày. 
Fɔɔnnɛ ŋwaà-fìtom a Kan à kpagày lɛ vwàs kìtɛɛtɛn ki kpeŋzì kìden ki naa ki Pyɛɛri à ɓaghà miì. Nni ŋwaà-fìtom anɛ̀n à ghèmzìghà Pyɛɛri di à nyɛ̀ŋi nyi ɓi tum, à kpaa nyi lɛ: Pɛ̀sɛn aɗyoo lɛ fyɛ̀ɗ, fɔɔnnɛ mɛ̀sɛ̀ŋi mɛ à ɓaghà rì mɔ ɓi ɓyàg, mɛ fumɓɛ̀ngà. 
Ŋwaàfìtom à kpaa nyi lɛ: Sìnɛn kànɗa, ù ki waatɛn ɓɛsiripàs ɓɔɔ, Pyɛɛri à kì lɔŋ fɔlɔɔ; nni à kpaatìghà nyi lɛ, waatɛn kìlàà u nɔɔ̀ti mɛ̀. 
Fɔɔnnɛ Pyɛɛri à kpagày, à nɔ̀ɔ̀tì nyi kɛ̀ɛ yi lɛ com ki ŋwaà-fìtom a yùghà kì kìi kiǹ ki ɓaghà saaɗ à kìɓan, nyii fekì lɔŋ lɛ ɓìdɛ̀ndɛm ɓyɛɛ̀ kìki nyi. 
Yɛ̀ɛ ɓɛ ceeghà kìtuu ki ɓɛsujàà ki ǹtonto, ɓɛ ceetì ki kiɓɛ̀ɛ̀, nni ɓɛ kpagà asuunaa wu wu ɓaghà wù kìyɛn ɗi bɔŋ, wu ki seesee ɓi ɓɛg ànɛ ɓi bàn. Ìsuunaa wìn wu nɛmɓɛ̀ngà wɔmiɗ di ɓɔɔ ti wɔɔ jàŋbog. Fɔɔnnɛ ɓɛ kpagà ɓi dan ɓɛ fyee ɓi kìɓàà kìdɛŋ, nni ŋwaà-fìtom à ghàskà kì rinii Pyɛɛri, à ghaàgh.
Yɛ̀ɛ Pyɛɛri à sugtìghà min ɓi nyimiɗ, à kpaa lɛ, ǹkonaagh min ki ghɛɛ̀ ɓigomìnɛ lɛ, Kan àa romiì mum wiì à fìtom, à sɔrì mɛ̀ ɓi ɓyàg ɓi Eroodɛ, à ki lɛgsi mɛ mɛ̀tɔɓ mɛ̀cèm mɛ Ɓɛ̀yudɛ̀n ɓɛ ǹfèfeegh lɛ ǹghɛn. 
Yɛ̀ɛ Pyɛɛri à kɔ̀rìghà lɛ fyòoog, à fèg, fɔɔnnɛ à rɔ̀ŋìghà bee inɛ a mɛɛ mɛ Marii ànɛ à ɓaghà jɛɛ Zyaŋ ànɛ ɓɛ nkpɔgì lɛ Marikus, ɓum ɓɛdɛŋ ɓɛ taŋzɛ̀ngà wɔɔ lɛ ɓɛɛ ɓɔŋzag. 
Yɛ̀ɛ Pyɛɛri à ɓokà ìsuunaa, nni giɓ adɛŋ ànɛ à ɓaghà ǹkìì-kìsay ɗii lɛ Roodɛ à yughày lɛ a woòghrag. 
Nni à rèmìghà Pyɛɛri ɓi jɛ̀ɛ̀, à wog kìrɔɔ: Kɛ̀ɛ ka ŋwàɗ nyi naa, kìɓan kifog à sugtì rì mɛ̀ree lɛ a kali ɓum lɛ; Pyɛɛri yɛɛ ri asuunaa. 
Ɓɛ̀roɓɛ̀n ɓɛ kpaa nyi lɛ: Ù rì ǹduŋɛn? Wɔ̀lɛ nyii siìrɛ̀n lɔŋ lɛ, kìɓan ki nyaa kpaa ki ri saaɗ. 
Fɔɔnnɛ ɓɛ kpaaghà min lɛ: ǹghay wu Pyɛɛri wɛɛ rì nya lɛ wu ɓa, nsoò fɔlɔɔ Pyɛɛri à kɛ̀nkɛ̀ngà lɔŋ asu rì rìɓoɓòg ɗi naa. Nni yɛ̀ɛ ɓɛ ŋwaɗkà naa, ɓɛ ghɛn nyi, ɓɛ kuuràg lɛɛ̀gwey. 
Pyɛɛri à maasì ɓɔ rì càg, à ki kali ɓɔ yɛ̀ɛ Kan à kpaŋzi yì nyi ɓi naà-zày, à kpaa tì ɓɔ lɛ, kaliina Zyag rì ɓɛ̀geni ɓis ɓɛmbog kìɓan ki, fɔɔnnɛ à kpagà, à kɛ̀n jàŋ idɛŋ.
Yɛ̀ɛ duri ì tangà, kìɓan ki yeesì ɓɛ̀sujàà, ɓɛ rɔɓ kɛ̀ɛ̀ mɛ̀kanikɔ̀ɔ̀, ɓɛ tɔtɔ̀g lɛ: Nni Pyɛɛri ànɛ à ɓaa là? 
Eroodɛ à tɔkà lɛ ɓɛɛ kaà Pyɛɛri, nni yɛ̀ɛ ɓɛ rɔɓkà kɛ̀ ɓɛɛ̀ ghɛn nyi, ɓɛ yɔmzìghà ɓɛ̀sujàà ɓɛ̀ncèm, Eroodɛ à ki reɓsi lɛ ɓɛɛ cuùsi bɔ. Ajɛ̀m ìnɛn à pɛ̀sɛ̀ngà a Zyude à kɛ̀n a Sezare, à ghagsì gàɓ ì mɛ̀ru wɔɔ.
Eroodɛ à ɓaghà ɓi paàzì rì ɓumɓɛ a Tiir, rì ɓɛ a Sidɔŋ, nni ɓumɓɛ̀n ɓɛ wooghrɛ̀ngày jɛ̀ɛ̀ lɛ ɓɛɛ kɛǹ nyi kì ghɛɛ̀. Ɓɛ ɗiŋi dàŋ rì Bilastus ànɛ à ɓaghà ǹkɔ̀mɛ̀n ɓɛ̀sujàà ɓɛ ɓi gari yiì. Fɔɔnnɛ ɓɛ tɔkà nyi lɛ ɓɔɔ pègsɛn paàzì wàà, ɓisuulɛ kìlɔ̀ŋ kaa ki ǹlakàg ɓìɗilàg rì ɓumɓɛ ɓi kìlɔ̀ŋ ki rifòm. 
Ŋwos anɛ kìɓan kiǹ ki ɓaghà ɓiì kìikilɛ̀n Eroodɛ à waatɛ̀ngà ɓìlàà ɓii ɓi rifòm, à kɔ̀rì ɓi kìnuugh, à ki tumɛn ɓitòkì. 
Fɔɔnnɛ kìlɔ̀ŋ ki kpaaghà jɛ̀ɛ̀ aɗyoo lɛ: Bɛ̀ll ìdɛŋ yɛ̀ɛ tòtog lɔɔ, àa mum yɛɛ ri. 
Lɔŋ wɔɔ foo, ŋwaà-fìtom a Kan à ɓog nyi ɓisuulɛ à gherɛ̀ngà lɛ ɓum ɓɛɛ fa nyi rìkem ɗi ɗi ghɛɛ̀sɛ̀ngà lɛ ɓɛɛ fa Bɛ̀ll. Fɔɔnnɛ ɓɛgɛn ɓɛ tumɛ̀ngà nyi rìɗiɗì ɓi ɗùm, à wu.
Nsoò fɔlɔɔ, jɛ̀ɛ̀ ì Bɛ̀ll ì kɛ̀ngà asu ì sààsàà. 
Yɛ̀ɛ ɓɛ̀ Ɓarinaɓas ɓɛɛ̀ Sol ɓɛ lègsìghà fìtom fi ɓɛ kɛngà a Yorisalɛm, nni ɓɛ sugtìghà; ɓɛ ɓasɛ̀n yì ɗì Zyaŋ ànɛ ɓɛ nkpɔgì lɛ Marikus.
Ɓi kìseŋi ki a Aŋtyos, ɓɛ̀kpaŋzì-ɓìɓan ɗì ɓyoo ɓɛrèsàg sùkurù ɓɛ ɓaghà wɔɔ. Ɓɛ ɓaghà lɛ: rì Ɓarinaɓas rì Simeyɔŋ ànɛ à ɓatìghà ɗii lɛ ŋwaà-ǹfin, rì Lusyus ànɛ a Sirɛn rì Manaɛŋ ànɛ ɓɛ tɔɔsɛ̀ngà rì gɔmìnà ànɛ lɛ Eroodɛ, rì Sol. 
Ŋwos adɛŋ ànɛ ɓɛ ɓaghà ɓi rìɓɔgsì ɗi ɗii ɗi Kan, ɓɛ ki cèli ɓiɗilàg ɓi ŋwos àncèm ànɛn, Kìtɛntɛ̀ɛ̀n ki Nghay ki kpaaghà ɓɔ lɛ! Pisiina mɛ̀ ɓum ɓɛ lɛ rì Ɓarinaɓas, rì Sol, lɛ ɓɛɛ ki kìsay ki ǹɗegìghà ɓɔ lɛ ɓɛɛ ki. 
Fɔɔnnɛ ɓɛ kighà lɛ, ɓaa cèli ɓiɗilàg, ɓɛ ɓɔŋzàg Bɛ̀ll, ɓɛ ki saaghrag ɓɔ ɓyàg ɓi nyoo, ɓɛ càɗ min ɓɔ lɛ ɓɛɛ ghaàgh.
Yɛ̀ɛ Kìtɛntɛ̀ɛ̀n ki Nghay ki romgà Sol ɓɛɛ̀ Ɓarinaɓas fɔlɔɔ, fɔɔnnɛ ɓɛ sɛngà a Silisii, wɔɔnnɛ ɓɛ ɓɔkà kìkɔm lɛ ɓɛɛ kɛǹ a Siipirɛ.
Yɛ̀ɛ ɓɛ kpagà a Salamin, ɓɛ kpaakpàà ɓum Ɓɔlɛ à Bɛ̀ll ɓi naa yi bɔ̀ŋzɛ̀n yi Ɓɛ̀yudɛ̀n; ɓɛ ɓaghà ɗì Zyaŋ lɛ a ghɛɛ̀ghɛ̀ɓsì ɓɔ.
Ajɛ̀m ìnɛn, di ɓaa syàà kirìŋ ki riɓày kìcèm, nni ɓɛ kpagà a Pafos, wɔɔnnɛ ɓɛ tanɛ̀ngà ǹkìì-majìg àdɛŋ ɗii lɛ Bari-Yeesus, à ɓaghà muu Ɓɛ̀yudɛ̀n, à ki yèeghyegsì ɓum lɛ nyii ri ǹkpaŋzì-ɓìɓan. 
Ŋwaànɛ̀n à ɓaghà rìghan ɗi gɔmìnà ànɛ lɛ, Sɛrizyus-Paolus, gɔmìnà ànɛ̀n à ɓaghà ŋwaà ɗyomzɛ̀n, fɔɔnnɛ à reŋìghà Ɓarinaɓas ɓɛɛ̀ Sol lɛ, à kɔ̀nkɔ̀ngà lɛ a wog ɓìɓan ɓi Bɛ̀ll. 
Nni Elimas, yɛɛ lɔɔ lɛ ǹkìì-majìg ɓi rìgìrɛg, nyii ramzɛ̀ngà rìbaŋì rì ɓɛ̀-Ɓarinaɓas ɓɛɛ̀ Sol, à kaakàà bee inɛ lɛ gɔmìnà kɛ̀ɛ gherɛn Bɛ̀ll. 
Fɔɔnnɛ Sol ànɛ à ɓatìghà ɗii lɛ, Pol à ɓaghà ǹɗonɛn ri Kìtɛntɛ̀ɛ̀n ki Nghay; à fiɓìghà ŋwaànɛ̀n lɛ fyɛɛɛyi 
à kpaa lɛ: Wɔ̀ ŋwaànɛ, ù rì lɛ, wɔ̀ coo ghèghes̀, wɔ̀ ɓèèɓeè, man à Satàn anɛ lɛ wɔ̀, bènàbena à ɓìɓan ɓi saaɗ, ù yin ɓìì rɛɛrɛɛ̀sì rìyoòyògsì ɗi bee yi Kan yi yi ri lɛ saaɗ? 
Ɓigomìnɛ, yiya lɛ Kan à rì wɔ̀ ɓiì pɔnɔsii, ù rì ɓiì ɗiŋii tiɗyaŋ, fɔɔnnɛ ù rì ɓiì finɛɛ maa cààmɛ̀n kɔ̀ɔ ghɛɛ̀di kisaa ki ŋwos. Nni mis mii mɛ ghaskà kì ɓulì, birìm ì sigtɛ̀n nyi, à tumɛ̀n rìgbɔ̀mgbɔ̀m di a kaakaa ŋwaànɛ a ɓan nyi ɓi càg, a kɛɛ̀si nyi. 
Yɛ̀ɛ gɔmìnà à ghɛngà kìɓan kiǹ, nni à gherɛ̀ngà Bɛ̀ll ɓisuulɛ, dɔgtɛ̀n ì ɓìɓan ɓi ɓi seesee Kan, ì kòmgà nyi ǹɗem lɛ syeesyee.
Yɛ̀ɛ Pol rì ɓɛ̀reŋkàŋ ɓii ɓɛ pɛsɛ̀ngà a Pafos, ɓɛ teɗ kìkɔm lɛ ɓɛɛ kɛǹ a Pɛrizɛ ànɛ a Paŋfilii Zyaŋ nyii ghasɛ̀ngà rì ɓɔ, à sugti a Yorisalɛm.
Nni yɛ̀ɛ ɓɛ pɛsɛ̀ngà a Pɛrizɛ, ɓɛ ghagsì rìkɛ̀ɛ̀ ɗyaa, ɓɛ kɛǹ kìkpaŋì a Aŋtyos ànɛ a Pisidii. Nni ɓɛ ɗiŋìghà ɓi naa ì bɔ̀ŋzɛ̀n ì Ɓɛ̀yudɛ̀n, ŋwosi Saɓàt ɓɛ kɔri ɓi zi. 
Yɛ̀ɛ ɓɛ lègsìghà ki ɓàli kaàtà à Bɛ̀ll, ɓi kaàtà à ɓìdɔ̀gsɛna ɓi Moyis rì ɓi à ɓɛ̀kpaŋzì-ɓìɓan, nni ɓɛ̀làmì naà-bɔ̀ŋzɛ̀n ɓɛ romgà mum lɛ a kali ɓɛ̀-Pol lɛ: Bɔɔsoŋ! ì ɓì rì rì deɓ yidɛŋ yi ɓì rì lɛ ɓì fa ɓum, tòòghrɛɛna ɓigominɛ.
Nni Pol à pɛ̀sɛ̀ngà aɗyoo, à maasì ɓum ɗì càg, à kpaa lɛ: Mìni ɓɔn ɓɛ Isirayɛl rì mìni ɓɛ ɓi risag Bɛ̀ll, ramina mɛ̀reè! 
Bɛ̀ll à kìlɔ̀ŋ ki lɛ Isirayɛl, à ɓɔ̀ngà ɓɛ̀seŋi ɓis, à ki kì lɛ kìlɔ̀ŋ kiǹ kɛɛ tɔɔ̀, cààmɛ̀n ki ɓɛ ɓaghà a Egiɓtɛn, ajɛ̀m inɛn nnɛ à pisìghày ɓɔ wɔɔ ri ìtèɗ wii. 
À mɛnìghà ɓɔ ɓi-reɓ nunùg bèg mɛ̀tin mɛɓɛɛ̀. 
Nni yɛ̀ɛ à cuusìghà ɓìlɔ̀ŋ taàɓɛ̀ɛ̀ ɓi ziì Kanaaŋ, fɔɔnnɛ à faghà zi yaà rì ɓɛ̀seŋi ɓis. 
Kìɓan kiǹ ki finɛ̀ngà fɛlɛ yɛ̀ɛ bèg ɓɛ̀hɔnɗɛ̀ɗ ɓɛnin, rì bèg mɛ̀tin mɛɓɛɛ̀ rì ǹtɛ̀ɗ. Ajɛ̀m ìnɛn Bɛ̀ll à faghà ɓɔ ɓɛ̀renì-ɓìɓan ɓɔ yɛɛ kɛɛ̀kɛ̀ɛ̀sìghà kìlɔ̀ŋ ɓi mɛ̀ru mɛ ǹkpaŋzì-ɓìɓan ànɛ lɛ Samuɛl. 
Fɔɔnnɛ ɓɛ tɔkà lɛ ɓɛɛ ɓa rì rìfòm, nni Bɛ̀ll à faghà ɓɔ Saul, man à Kis ànɛ ɓi rìpwìɗ ɗi Bɛŋzyamɛŋ, nnyɛɛ lamìghà ɓɔ bèg mɛ̀tin mɛɓɛɛ̀. 
Yɛ̀ɛ Bɛ̀ll à pisìghà Saul, à fa ɓɔ Davit lɛ nnyɛɛ ɓa rìfòm ɗyaa. Davit ànɛ̀n innɛ Bɛ̀ll à sɛkà à kpaa lɛ: Mɛ̀ɛ nghɛɛ Davit, man à lzayii, à rì rìkuu ɗi mum ɗi nɗem wɛ̀m wu ǹfèfeegh, nnyɛɛ rì ɓiì kìi ɓiɓan ɓìcèm ɓi ǹkɔ̀ni lɛ a ki.
Ɓi dòò yi Davit ànɛ̀n nnɛ Bɛ̀ll à kìghà lɛ Yeesus a yalɛn fɛlɛ yɛ̀ɛ ǹghɛɓsì lsrayɛl, lɔŋ yɛ̀ɛ nyimiɗ a kàkà. 
Di Yeesus à ka yu ɓi, Zyaŋ à rerèŋìghà ɓumɓɛ a Isirayɛl lɛ ɓɛɛ lɔɔ̀ghrɛn mɛ̀rem, ɓɛ ɓaɓtàg. 
Yɛ̀ɛ Zyaŋ à ɓaghà di à ti ɓiì lègsii kìsay kii, nni à kpaaghà lɛ, àa mɛ̀ yɛɛ rì roànɛ ɓi ɓoŋɓòŋ, kìɓan kifog, ŋwaàdɛŋ à rìì mɛ̀ ajɛ̀m, nnyɛɛ ri rìkuu ɗi mum ɗi mɛ̀ ǹkpaŋi ɓi ɓi ǹkoŋ wulɛ, ǹfùmì ǹɗig wii wu gòò.
Ɓɔɔsoŋ̀! Mìni dòò yi Abiraham rì mìni ɓum ɓɛ zɛy ɓɛ ɓì ti ɓì risàg Bɛ̀ll, ɓɔlɛ à cɛɓ ànɛ, à rì ɓisu wis ɓɛsɛ̀ɛ̀ ɓɛ̀cèm. 
Ɓumɓɛ a Yorisalɛm rì ɓɛ̀làmì ɓaa, ɓɛ roòzɛ̀ngà Yeesus, kìɓan kìfog ɓi rìren ɗi ɓɛ rengà lɛ ɓɛɛ wey nyi, ɓɛ ròzìghà rìkalì ɗi ɓɛkpaŋzì-ɓìɓan ɗi ɓɛti ɓɛ ɓaàyì ɓɛ̀ŋwos ɓɛ Saɓàt ɓɛ̀cèm. 
Nsoò yɛ̀ɛ ɓɛ ghɛngà ɓi ǹto wu kiɓan wu ɓɛɛ wey nyi miì, ɓɛ tɔkà Pilat lɛ a kali ɓɛɛ wey Yeesus. 
Fɔɔnnɛ yɛ̀ɛ ɓɛ lègsìghà kì kìi ɓiɓan ɓìcèm ɓi ɓi ɓaghà ɓì kànɛn ɓi rarɛ̀n ɗì nyi, nni ɓɛ kɔsìghày nyi ɓi kɔrɔs ɓɛ ɓom nyi ɓi zɔ̀ŋ. 
Nsoò fɔlɔɔ, Bɛ̀ll à ghèmzìghày nyi ɓi nyìinyìm à ɓìloŋ. 
Fɔɔnnɛ à rèsɛ̀ngà bàlì ì mɛ̀ru lɛɛ̀gwey a ɓumɓɛ à pɛ̀sɛ̀ngày rì ɓɔ a Galile ɓɛ ɓɔg a Yorisalɛm ǹɗaŋ, ɓɔ yɛɛ ti ɓɛ̀wusìnɛ̀ɗ ɓɛ ɓɛɛ̀ tɛɛtɛɛ̀zì ɓumɓɛ a Isirayɛl kìɓan kii.
Ɓìsi girig, tì yùu mìni rì Syeesyee à Ɓɔlɛ ànɛ lɛ, ǹkàg wu wu falɛ̀ngà a ɓɛ̀seŋi ɓis, 
Bɛ̀ll à roozii wɔ ɓisu wis, ɓɛ tì rì ɓɔn ɓaa, ɓi rìghèmzì ɗi àa ǹghèmzii Yeesus, fɛlɛ yɛ̀ɛ ki ri kìkànɛn ɓi Sam à kìɓɛ̀ɛ̀ lɛ: Ù rì man wɛm̀, mɛ̀ ǹki ɓa soŋì à tumɛ̀n gɛɛ̀nɛ.
Rìghèmzì ɗi à ghèmzìghà nyi a ɓìloŋ lɛ kɛ̀ɛ ɓwɛ̀y, ɗi ri lɔŋ kiɓan ki nyimiɗ à kpaaghà lɛ: Ǹɗì mìni ɓiì faà ɓɛ̀kɔɔ̀kɔ̀ɔ ɓɛ ɓyom ɓɛ ɓɛ ri ɓɛ̀tɛnɛn, ɓɛ ǹkàkà Davit.
Kìɓan kiǹ kɛɛ̀ki à kpaatii jàŋ idɛŋ ɓi kaàtà wìì lɛ: Wàa càɗ ɓì mum wɔ̀ɔ̀ ànɛ àrì ntɛnɛn lɛ, a ɓwɛy ɓi zɔ̀ŋ.
Wɔ̀lɛ, Davit à kìghà rìkɔ̀n ɗi Bɛ̀ll ɓi cààmɛ̀n kii nni à wughà, ɓɛ ɓom̀ nyi ɓi jàŋ inɛ ɓɛ ɓomgà ɓɛ̀seŋi ɓii, à ki ɓwɛ̀y ɓi zɔ̀ŋ. 
Kìɓan kifog, roànɛ Bɛ̀ll à ghèmzìghà, nyii ɓɔlà ɓi ɓi zɔ̀ŋ.
Ɓɔɔsoŋ̀! Konaaghna kì yiì lɛ ɓisu wii nnɛ ɓɔlɛ ànɛ lɛ, Bɛ̀ll à rì ɓiì cenɛɛ ɓum ɓìɓe ɓyaa, a kpaakpaàrɛ̀n a lɔ̀ŋkin. 
Ɓi Yeesus ànɛn nnɛ mum ǹcèm ànɛ à gherɛɛ à rì ɓiì tɔ̀sɛɛ ɓiɓe ɓìcèm ɓi ɓìdɔ̀gsɛna ɓi Moyis ɓi ɓaghà ɓi lɛ, ɓi pisì. 
Kɔ̀riina ɗyomzɛ̀n! Lɛ kɛ̀ ɓi tulɛn ɗi kìɓan ki ɓɛ̀kpaŋzì-ɓìɓan ɓɛkpaaghà, ɓi jɛ̀ɛ̀ ìnɛ lɛ:
Mìni ɓɛ̀daŋàdaŋa, ghɛɛna di ɓi kuughrag, ɓì ki pɛ̀sɛn mɛ ɓi mis, ɓisuulɛ ǹɗì ɓiì kìi rikuu ɗi kiɓan ɗidɛŋ ɓi mɛ̀ru min ɗi ɓì ɓaghà ɓi lɛ ɓì gherɛ̀n lɛ, ɗi ri lɛ ɗi kilɛ̀n di ŋwaàdɛŋ yɛɛ kpaa mìni lɛ ɗyaa kìlɛɛ.
Yɛ̀ɛ Sol ɓɛɛ̀ Ɓarinaɓas ɓɛ ɓaghà di ɓɛ ti ɓiì kpaŋìì ɓi naà-bɔ̀ŋzɛ̀n, ɓumɓɛ̀n ɓɛ tɔg ɓɔ lɛ, ɓɛɛ sugtiì ŋwosi Saɓàt ànɛ à ɓɔ̀ɓkày, lɛ ɓɛɛ ɓiìti ɓɔ kì kalii kiɓan kiǹ. 
Yɛ̀ɛ rìghàdà ɗi lekà, Ɓɛ̀yudɛ̀n lɛɛ̀gwey rì ɓum ɓɛ zɛy ɓɛ ɓɛ ɗiŋìghà ɓi rìgherɛ̀n ɗi Ɓɛ̀yudɛ̀n ɓɛ nɔɔ̀tìghà Pol ɓɛɛ̀ Ɓarinaɓas, ɓɛ̀roɓɛ̀n ɓɛ kuùkùrɛ̀n ɗì ɓɔ, ɓɛ teètèèsì ɓɔ nyoo di ɓɛɛ̀ kpaakpaa ɓɔ lɛ, ɓɛɛ kɛn asu, ɓɛ ki sììrɛn ɓi geesɛ̀n ì Bɛ̀ll.
Nni gòn i Saɓàt ìnɛ ì ɓɔ̀ɓkà foo, ɓaàyiɓi bàn bimiɗ yɛ̀ɛ taŋzɛ̀ngà lɛ ɓɛɛ wog jɛ̀ɛ̀ ì Bɛ̀ll. 
Yɛ̀ɛ Ɓɛ̀yudɛ̀n ɓɛ ghɛngà gɛ ɓum ànɛ̀n, nni ǹɗem wu yàaka wu ɓɔkày ɓɔ, ɓɛ tumɛ̀n rìfeèfèngì ɗi Pol di ɓɛɛ̀ sɛɛsɛ̀mgì nyi. 
Fɔɔnnɛ ɓɛ̀-Pol ɓɛɛ̀ Ɓarinaɓas ɓɛ kpaghà ɓɔ lɛ fwàafwàày lɛ: Ki ǹghɛ̀ɛ̀sɛɛ lɛ, jɛ̀ɛ̀ ì Bɛ̀ll yɛ̀ɛ log kì kpaarɛɛ a lɔ̀ŋkin, nni yɛ̀ɛ ɓì ɓèni yɔ̀ yɛɛ lɔɔ lɛ, ɓì ghɛɛ lɛ cɛɓ ki fìɗyàɓ fikɔ̀ɔ̀ ki ghɛɛ̀sɛɛ ɓi ri mìni, nni ɓìsii tiŋ̀mɛɛ min a ɓumɓɛ ɓɛ yin Ɓɛ̀yudɛ̀n. 
Ɓisuulɛ, Kan a kalag ɓisi lɛ: Ǹɗɛsìghà wɔ̀ lɛ, ù ɓa fɛlɛ yɛ̀ɛ kìtɛɛtɛn ɓi nyìinyìm à ɓìlɔ̀ŋ ɓimbog ù ki sààti cɛɓ ɓi zi bimiɗ.
Yɛ̀ɛ ɓumɓɛ ɓɛ ɓaghà ɓi Ɓɛ̀yudɛ̀n ɓɛ wokà rìkpaa ɗìn ɓɛ nyaàrɛ̀n lɛɛ̀gwey, ɓɛ tumɛ̀n rìkeèkèmzì ɗi jɛ̀ɛ̀ ì Kan. Nni fɔɔnnɛ ɓum ɓɛ̀cèm ɓɛ ɓɛ ɓaghà ɓɛ̀ɓɔ̀nɛn lɛ ɓɛɛ ɓa rì cɛɓ ki fiɗyàɓ fikɔ̀ɔ̀, ɓɛ gherɛ̀ngà Bɛ̀ll.
Ɓɔlɛ à Kan à sààghà jàŋbimiɗ ɓi kìlɔ̀ŋ kiǹ. 
Kìɓan kifog, Ɓɛ̀yudɛ̀n ɓɛ toosìghà lɛ, rì ɓìtèetèɗ ɓi ɓɛ̀yiɓ ɓi ɓi falɛ̀ngà ɓi rìgherɛ̀n rì gìni-ɓum yi ɓi bàn ìnɛn lɛ ɓɛɛ ɓigti paàzì rì ɓɛ̀-Pol ɓɛɛ̀ Ɓarinaɓas; fɔɔnnɛ ɓɛ kpagà ɓɔ rìbaŋì, ɓɛ ki nàɓ ɓɔ ɓi kìlɔ̀ŋ kaa. 
Ɓɛ̀roɓɛ̀n ɓɛ kwiɗ kùrùɓu ànɛ ɓi mɛ̀kòò maa ɓi ɓɔ, lɛ a ɓa kìrèmzɛnà ki lɛ, ɓɛ nàɓi ɓɔ; fɔɔnnɛ ɓɛ pɛsɛ̀ngà min ɓɛ kɛǹ a Ikonyɔm. 
Ɓi ɓɛg ànɛ a ɓɛgherɛ̀n ɓɛ a Aŋtyos, ɓɛ roǹgàkà rì kìnyàà ɓi ǹɗem, ɓɛ ki ɓa ti ɓɛ ronɛn ɗi Kìtɛntɛ̀ɛ̀n ki Nghay.
A Ikonyɔm, Pol ɓɛɛ̀ Ɓarinaɓas ɓɛ ɗiŋìghà girig ɓi naà-bɔ̀ŋzɛ̀n ì Ɓɛ̀yudɛ̀n, ɓɛ kurɛ̀n rì ɓum, lèg ànɛ lɛ Ɓɛ̀yudɛ̀n lɛɛ̀gwey rì ɓumɓɛ ɓɛ ɓaghà ɓi Ɓɛ̀yudɛ̀n ɓɛ gherɛ̀ngà Bɛ̀ll. 
Kìɓan kifog, ɓɛ ɓɛ ɓengà dɔgtɛ̀n ì Pol, ɓɛ toosìghà ɓum ɓɛ zɛy lɛ ɓɛɛ ɓa rì ɓìɓeɓtàg ɓi mɛyitì ɓi ɓɛg ànɛ a ɓɛ̀geni ɓis ɓɛ righerɛ̀n. 
Pol ɓɛɛ̀ Ɓarinaɓas ɓɛ finɛ̀ngà a Ikonyɔm lɛɛ̀gwey, ɓɛ ɓaghà rì coo ǹtyweeyi ri Kan ɓi ɓìɓan ɓi ɓɛ kpaakpààghà, fɔɔnnɛ à fafàghà ɓɔ ìtèɗ wulɛ, ɓɛɛ, kiki lɛ rì dàm, rì ɓɛ̀koŋnyoo ɓɛ ɓiɓan, à kì fɔlɔɔ lɛ a siìrag ɓìɓan ɓi ɓɛ kpaakpààghà ɓi komkòm geesɛ̀n yìì. 
Fɔɔnnɛ ɓumɓɛ ɓi bàn ìnɛn ɓɛ lanɛ̀ngà gàɓ yiɓɛɛ̀ lɛ, ɓɛ̀roɓɛ ɓɛ sug jɛ̀m ɗì Ɓɛ̀yudɛ̀n, ɓɛmbog ɓɛ sug jɛ̀m ɗi ɓɛ̀kɛ̀nì-fìtom ɓɛ Yeesus. 
Nni yɛ̀ɛ ɓumɓɛ zɛy, rì Ɓɛ̀yudɛ̀n, rì ɓɛ̀làmì ɓaa ɓɛ peèghpègsɛ̀ngà lɛ ɓɛɛ ki ɓɔ ǹtɔɓ, ɓɛ rogì ɓɔ gɔ̀g, 
Pol ɓɛɛ̀ Ɓarinaɓas ɓɛ ɓaghà lɛ ɓaa ghɛn fɔlɔɔ, ɓɛ kaa bee inɛ lɛ ɓɛɛ ghɛŋi kì nyàmzɛɛ a Likawonii rì a Listirɛ, rì a Dɛriɓɛ rì ɓi jàŋ yidɛŋ yi yi ɓaghà wɔɔ jàŋbog. 
Fɔɔnnɛ ɓɛ ghagsìghà Syeesyee à Ɓɔlɛ wɔɔ ɓi jàŋ yiǹ.
Ŋwaàdɛŋ yɛɛ ɓaghà kìwɔ̀g a Listirɛ. A rɔ̀ɓkà kìsɛkɛ̀rɛ̀ à tumɛn a rìyalɛ̀n ɗii, nsoò ŋwos adɛŋ, ŋwaànɛ̀n à fèèghrɛ̀ngà ɓi kirɛlii mɛrɛy, à ɓày ìkòò. 
Nni ŋwos adɛŋ ànɛ ŋwaànɛ̀n à wowòkà di Pol à tòtòg, fɔɔnnɛ Pol à pɛɓsɛ̀ngà nyi, à fiɓì nyi lɛ fyɛɛɛyi à ghɛn lɛ ŋwaànɛ̀n à ɓaghà ɗì ǹtyweeyi lɛ a wɔɔ̀zi nyi. 
Nni à kpaaghà ŋwaànɛ̀n jɛ̀ɛ̀ aɗyoo lɛ: Pɛ̀sɛn aɗyoo, u rɛli mɛrɛy wɛ̀ɛmiɗ. Fɔɔnnɛ ŋwaànɛ̀n à pɛ̀sɛ̀ngà aɗyoo lɛ fàtweɗ, à ghagsɛ̀n ɗì rìkɛ̀ɛ̀.
Yɛ̀ɛ gɛ ɓum ànɛ à ɓaghà wɔɔ a ghɛngà kìɓan ki Pol à kìghà kiǹ, nni ɓɛ làmɓɛ̀ngà jɛ̀ɛ̀ aɗyoo ɓi kìtòkì ki ɓumɓɛ a Likawonii lɛ ɓɛ̀y yidɛŋ yɛɛ yuù yì a lɔ̀ŋkaa, ɓi nghay wu ɓum. 
Nni ɓɛ roòghà Ɓarinaɓas ɗii ɗi ɓɛ̀y ìnɛ lɛ Zes, ɓɛ ròò Pol ɗii lɛ Ɛrmɛs, ɓisuulɛ nnyɛɛ totòkà. 
Nni pìrɛɛtìrɛ̀ à ɓɛ̀y ìnɛ lɛ Zes, inɛ naa yìì i ɓaghà ɓi rìɗigì ɗi ɓi bàn, à yughà rì ɓɛ̀lem ɓɛ ɓɛ̀sanìnya ɓɛ̀rɛ̀gakɛn ri zyònà yi ɓilàà lɛ ɓɛ ɓaghà jɛ̀ɛ̀ bog rì ɓum ɓɛmbog ɓɛ̀cèm lɛ ɓɛɛ funɛn ɓìtuwe ɓiǹ, ɓɛɛ ɓɔgsi ɓɛ̀y yi yi yughà a lɔ̀ŋkaa, yi lɛ rì Ɓarinaɓas rì Pol. 
Yɛ̀ɛ ɓɛ̀kɛ̀nì-fìtom ɓɛ lɛ, rì Pol rì Ɓarinaɓas ɓɛ ghɛngà fɔlɔɔ, nni ɓɛ ghaskàkà ɓìlàà ɓyaa ɓɛ tɔy ɓi gwìy di ɓɛɛ̀ kpaakpaa jɛ̀ɛ̀ aɗyoo lɛ: 
Ɓi kìki fɔlɔɔ lɛ la? Ɓìsii ri girig ɓum lɔŋ yɛ̀ɛ mìni. Syeesyee à Ɓɔlɛ ànɛ ti ghaaghagsì mìni à ri lɛ, ɓi caɗ rìɓɔgsì ɗi ɓinùn ɓi zɛy rì zɛy, ɓi lɔɔ̀ghrɛn yɛ̀ɛ Bɛ̀ll ànɛ à rì cencem, ànɛ à kìghà lɛ rì ɗyoo rì zi, rì rìɓày à kìkòn ɗì ɓyom ɓìcèm ɓi ɓi ri miì. 
Ɓi gbàà yi ajɛ̀m, Bɛ̀ll à càɗkà lɛ ɓìlɔ̀ŋ ɓìcèm ɓyɛɛ nɔɔ̀nɔ̀ɔ̀tì bee yi ɓi kɔni lɛ ɓyɛɛ nɔɔ̀ti. 
Nsoò fɔlɔɔ, à rèrèsìghà lɔŋ riɓa ɗii, ɓi ɓìrɔɔ ɓi à kìkìghà ɓum, à ti à nɔsàg mìni bwey, à kì lɛ, ɓìɗilàg ɓyɛɛ ɗiŋi mìni, à fa mìni ɓyom ɓiɗiyɛn lɛɛ̀gwey, à ki roòzi mɛrem min ɗi kìnyàà. 
Rì ǹtɔɓ lɛɛ̀gwey ìnnɛ rìkpaa ɗyaa ɗiǹ ɗi ki rèkà gwìy ì ɓum ìnɛ̀n lɛ, yɛ̀ kɛɛ̀ fùnɛn ɓìtuwe ɓisu waa.
Ɓɛ̀yudɛ̀n ɓɛdɛŋ ɓɛ pɛsɛ̀ngày a Aŋtyos ànɛ a Pisidii rì a Ikonyɔm, ɓɛ syoŋ gwìy ì ɓum ɓi gàm yàà, ɓɛ rogì Pol gɔ̀g ɓɛ syòŋ nyi, ɓɛ kɛǹ nyi kì naŋì ɓi nwɔŋì wu bàn lɛ ɓɛ fefèkà lɛ à mɛ wu. 
Wɔ̀lɛ yɛ̀ɛ ɓɛ̀yilàg ɓɛ taŋzɛ̀ngà nyi à nyoo, à pɛ̀sɛ̀n aɗyoo, à sugtì kì ɗiŋii ɓi bàn. Ɓi duri tana, ɓɛ kɛ̀ngà a Dɛriɓɛ ɓɛɛ̀ Ɓarinaɓas.
Yɛ̀ɛ Pol ɓɛɛ̀ Ɓarinaɓas ɓɛ ghagsìghà Syeesyee à Ɓɔlɛ ɓi bàn ìnɛ lɛ Dɛriɓɛ, ɓɛ ki syòŋ ɓum wɔɔ lɛɛ̀gwey, fɔɔnnɛ ɓɛ sugtìghà a Listirɛ, rì a Ikonyɔm, rì a Aŋtyos ànɛ a Pisidii. 
Ɓɛ fafàghà ɓɛ̀gherɛ̀n ɓɛ wɔɔ itèɗ ɓi ǹɗem ɓɛ rerèɓ ɓɔ lɛ, ɓɛɛ siìrɛn ɓi rìgherɛ̀n, di ɓɛɛ̀ kpaakpaa lɛ: Ki ghɛɛ̀sɛɛ lɛ, ti ka wog mɛtɔɓ lɛɛ̀gwey ɓi ɗi lɛ ti ɗiŋi ɓi kìlɔ̀ŋ ki Bɛ̀ll. 
Nni ɓɛ rɛsàkà ɓɛ̀sɛ̀ɛ̀mɛn ɓi naa yi Bɛ̀ll yìcèm yi wɔɔ. Fɔɔnnɛ ɓɛ ɓaghà lɛ, i ɓaa cèli ɓiɗilàg, ɓɛ ɓɔŋzì Bɛ̀ll, ɓɛ reɓsɛ̀n min ɓɔ rì Kan ànɛ ɓumɓɛ̀n ɓɛ saghìghà ǹtyweeyi waa ɓi nyi. 
Fɔɔnnɛ ɓɛ ceeghà ɓi kiden ki zi ki lɛ Pisidii, ɓɛ kɛǹ kì kpaŋì a Paŋfilii. 
Ɓɛ mɛ ghagsi Ɓɔlɛ à Bɛ̀ll a Pɛrizɛ, ɓɛ sɛn min a Atalii. 
Wɔɔnnɛ ɓɛ teri min kikɔm lɛ, ɓɛɛ kɛǹ a Aŋtyos ànɛ ɓɛ pɛsɛ̀ngày wɔɔ, jàŋ inɛ ɓɛ reɓsɛ̀ngà ɓɔ rì Bɛ̀ll à geesɛ̀n, ɓisuu kisay ki ɓɛ kighày kiǹ.
Yɛ̀ɛ ɓɛ kpagà a Aŋtyos, ɓɛ taŋzɛ̀n ɓɛ̀gherɛ̀n ɓɛ ɓi kìseŋi ki wɔɔ, ɓɛ kpaa ɓɔ ɓìɓan ɓìcèm ɓi Bɛ̀ll à faghà ɓɔ ìtèɗ wulɛ ɓɛɛ kikì, à ɓiisɛ̀n rìnɛm ɗi à nɛmgà ɓum ɓɛ zɛy bee inɛ ɓɛɛ gherɛn girig nyi. 
Ɓum ɓɛdɛŋ ɓɛ Pɛsɛ̀ngày a Zyude ɓɛ yu a Aŋtyos, ɓɛ tumɛ̀n rìrèrèsì ɗi ɓɛgherɛ̀n di ɓɛɛ̀ kpaakpaa lɛ: Ì ɓì kɛ̀rɛɛ ɓi, yɛ̀ɛ ɓìdɔ̀gsɛna ɓi Moyis ɓyɛɛ̀ kpaakpàà, ɓì yin lɛ ɓì ghɛn cɛɓ. 
Fɔɔnnɛ coo kiyoòyòò ki kpighà, dì Pol ɓɛɛ̀ Ɓarinaɓas ɓɛ mɛ teɗ rirèsàg ɗi ɓumɓɛ̀n nyoey, ɓɛ ren min lɛ, rì Pol rì Ɓarinaɓas rì ɓum ɓɛdɛŋ, ɓɛ ghɛɛ̀sɛɛ kì ɓɔɔ̀gh a Yorisalɛm lɛ, ɓɛɛ ghɛn ɓɛ̀kɛ̀nì-fìtom, rì ɓɛ̀sɛ̀ɛ̀mɛn ɓɛ kilɔ̀ŋ lɛ ɓɛɛ fiɓi kìɓan kiǹ. 
Kìseŋi ki ki a Aŋtyos ki faghà ɓɔ ɓyom ɓi ɓi kɔ̀ɔ̀kɔ̀nɛ̀ngà ɓi rìkɛ̀ɛ̀ ɗyaa: Fɔɔnnɛ ɓɛ fyeeghà a Fenisii rì a Samari di ɓɛɛ̀ kpaakpaa ɓɛgeni ɓaa rilɔ̀ɔ̀ghrɛ̀n ɗi ɓum ɓɛ zɛy ɓɛ lɔɔ̀ghrɛ̀ngà, ɓɛ gherɛ̀n Bɛ̀ll. Ɓɔlɛ ànɛ̀n à faghà ɓɛ̀geni ɓaa ɓɛǹ coo kinyàà ɓi ǹɗem. 
Yɛ̀ɛ ɓɛ kpagà a Yorisalɛm nni kìseŋi rì ɓɛ̀kɛ̀nì-fìtom, rì ɓɛ̀sɛ̀ɛ̀mɛn ɓɛ ghaɓkà ɓɔ, fɔɔnnɛ Pol ɓɛɛ̀ Ɓarinaɓas ɓɛ resìghà ɓɔ ɓìɓan ɓìcèm ɓi Bɛ̀ll à kìghà rì ɓɔ. 
Ajɛ̀m ìnɛn nnɛ ɓum ɓɛdɛŋ ɓɛ ɓi ǹɗaŋ wu Ɓɛ̀fàrìzyɛŋ ɓɛ ɓɛ ɓaghà ɓɛ̀kìristɛ̀n, ɓɛ pɛsɛ̀ngà aɗyoo, ɓɛ kpaa lɛ: Ɓumɓɛ ɓɛ yin Ɓɛ̀yudɛ̀n ɓɛ ghɛɛ̀sɛɛ kì kɛ̀raagh, ɓɛ kì kàŋ ɓɔ lɛ ɓɛɛ ɓeŋ ɓìdɔ̀gsɛna ɓi Moyis.
Fɔɔnnɛ ɓɛ̀kɛ̀nì-fìtom rì ɓɛ̀sɛ̀ɛ̀mɛn ɓɛ taŋzɛ̀ngà lɛ ɓɛɛ fiɓi kìɓan kiǹ. 
Di ɓaa nyolɛn lɛɛ̀gwey, nni Pyɛɛri à pɛ̀sɛ̀ngà aɗyoo, à kpaa ɓɔ lɛ: Ɓɔɔsoŋ̀! Ɓì yii lɛ Bɛ̀ll à ɓɔ̀ngà mɛ̀ ɓi nyìinyìm wìn lɔŋ a rìtumɛ̀n lɛ, nkali Syeesyee à Ɓɔlɛ a ɓum ɓɛ ɓɛ yin Ɓɛ̀yudɛ̀n, lɛ i ɓɛ woogh Syeesyee à Ɓɔlɛ ànɛ̀n, ɓɛɛ gherɛn Bɛ̀ll. 
Nni Bɛ̀ll ànɛ à yii mɛ̀rem mɛ ɓum, àa ǹɗèsii lɛ à ghàɓi ɓɔ, yɛ̀ɛ àa ǹfaa ɓɔ girig Kìtɛntɛ̀ɛ̀n ki Nghay lɔŋ yɛ̀ɛ à faghà ɓìsi; 
àa ǹɗèsii ɓi ǹɗèè ɓi nyìinyìm ànɛ lɛ rì ɓìsi rì ɓɔ, àa ǹtɛɛ̀zii ɓɔ mɛ̀rem lɛ rìgherɛ̀n ɗi ɓɛ ǹgherɛɛ nyi. 
Nni lannɛ ɓi kɔ̀nkɔn lɛ ɓi feèghrɛn Bɛ̀ll, yɛ̀ɛ ɓi kìki lɛ ɓi tɛgsi ɓɛ̀yilàg ǹtɛ̀g wu wu kighà lɛ, wu yag ɓɛ̀seŋi ɓis, wu ki yag ti ɓisi rìtɛ̀g? 
Wɔ̀lɛ ɓìsii gherɛɛ lɛ Bɛ̀ll à mɛ ghɛɓsi ɓisi lɛ geesɛ̀n ì Kan Yeesus lɔŋ yɛ̀ɛ ɓɔ girig.
Fɔɔnnɛ ɓumɓɛ ɓɛ ɓaghà a rìghàdà ɗiǹ ɓɛ maaghà lɛ fyòoog, ɓɛ wowòg yɛ̀ɛ Pol ɓɛɛ̀ Ɓarinaɓas ɓɛ kpaakpààghà lɛ, rì dàm yi ɓiɓan, rì ɓɛ̀koŋnyoo ɓɛ ɓiɓan ɓɛ Bɛ̀ll à kìghà rì ɓɔ ɓi nyìinyìm à ɓum ɓɛ zɛy.
Yɛ̀ɛ ɓɛ lègsìghà ɓìtòkì, nni Zyag à pɛ̀sɛ̀ngà aɗyoo, à kpaa lɛ: Ɓɔɔsoŋ̀! Wooghna girig rìkpaa ɗyɛ̀m!
Simɔn àa rèsii ɓìsi yɛ̀ɛ ki kilɛ̀ngà a rìtumɛ̀n lɛ, Bɛ̀ll a ɓɔn kìlɔ̀ŋ ki kɛɛ ɓa kiŋkii, ɓi nyìinyìm à ɓìlɔ̀ŋ ɓi zɛy. 
Kìɓan kiǹ ki ghɛɛ̀sɛɛ gì rì jɛ̀ɛ̀ ì ɓɛ̀kpaŋzì-ɓìɓan ìnɛ ì rì ǹkànɛn lɛ:
Kan lɛ, ajɛ̀m ìnɛn, ǹɗi sugtii gɛs̀ m̀pɛ̀sì mɛɛ mɛ Davit mɛ mɛ kpilàkà; fɔɔnnɛ m̀pègsaagh gɛ jàŋ yi yi ri yìwààrɛn, m̀pɛ̀ɛ̀zì mɔ kì rɛsii. 
Fɔɔnnɛ ɓum ɓɛmbog ɓɛ̀cèm ɓɛ kaa gɛ lɛ ɓɛɛ ghɛǹ Kan, rì ɓumɓɛ ɓi ɓìlɔ̀ŋ ɓìcèm ɓi ɓyɛɛ rereŋi ɗii ɗyɛ̀m. 
Rìkalì ɗi Kan ànɛ à rèsìghà ɓìɓan ɓiǹ à tumɛ̀n fìɗyàɓ ɗyɛɛ̀ɗìn.
Fɔlɔɔ nnɛ mɛ̀ ǹghɛɛ lɛ, tyɛ̀ ki rììsi ɓum ɓɛ zɛy ɓɛ ɓɛ lɔɔ̀ghrɛɛ mɛ̀rem, ɓɛ gherɛ̀n Bɛ̀ll ǹtɛ̀g ɓi nyoo. 
Tì ghɛ̀ɛ̀sɛɛ lɔŋ ɓɔ kì kàni kaàtà, ti kpaa ɓɔ lɛ, ɓɛ ghɛɛ̀sɛɛ kì cèlii lɛ: rì riɗi ɗi ɓituwe ɓi ɓɛ woli ɓisuu riɓɔgsì ɗi ɓinùn, rì tìsɔ̀mɔ̀g, rì rìɗi ɗi ɓituwe ɓi ɓi wii lɛ swììɗ bwaɓ yɛ̀ kɛɛ̀ kpaŋ. 
Ɓisuulɛ à tumɛ̀n ɓi gbàà yi ajɛ̀m, bàn yìcèm yi ri rì ɓum ɓɛdɛŋ ɓɛ ɓɛɛ̀ rèeresàg ɓum ɓìdɔ̀gsɛna ɓi Moyis, lɛ ɓɛ ti ɓɛ ɓaàyì ɓyɔ ɓi naa yi bɔ̀ŋzɛ̀n ɓɛ̀ŋwos ɓɛ Saɓàt.
Nni fɔɔnnɛ ɓɛ̀kɛ̀nì-fìtom rì ɓɛ̀sɛ̀ɛ̀mɛn rì kìseŋi kìcèm ɓɛ ghɛngà lɛ ɓɛɛ ɓɔǹ ɓum ɓɛɗɛŋ ɓi nyìinyìm wàà, di ɓɛɛ rom ɓɔ nɗaŋ ri Pol ɓɛɛ̀ Ɓarinaɓas a Aŋtyos. Nni ɓɛ ɓɔngà min lɛ, rì Zyuudɛ ànɛ ɓɛ nɗegàg tì lɛ Ɓarisaɓas, rì Silas. Kìɓɛ̀ɛ̀ ki ɓum kìn ki ɓaghà ɓumɓɛ ɓɛ̀geni ɓaa ɓɛ righerɛ̀n ɓɛ keesìghà lɛɛ̀gwey. 
Fɔɔnnɛ ɓɛ romgà ɓɔ rì kaàtà ànɛ à ɓaghà ǹkànɛn fɛlɛ̀: Ɓɛ̀geni ɓin ɓɛ lɛ, rì ɓɛ̀kɛ̀nì-fìtom, rì ɓɛ̀sɛ̀ɛ̀mɛn, ɓɛ togsaghiì mìni ɓɛ̀geni ɓaa, ɓɛ ɓì yin Ɓɛ̀yudɛ̀n, ɓɛ ɓì kɔ̀kɔrii a Aŋtyos, rì a Sirii, ri a Silisii.
Tìi nwoogh lɛ, ɓum ɓɛdɛŋ ɓɛ m̀pɛ̀sɛɛ yì fɛ, ɓìsi tyɛ̀ ki rom yi ɓɔ, ɓɛ yu mìni kì ɓùùsii, ɓɛ ki syaŋdi mini mɛ̀rem rì ɓìtòkì ɓyaa. 
Fɔɔnnɛ tìi n-yɔɔsii jɛ̀ɛ̀ bog lɛ: Ti ɓɔǹ ɓumɓɛ tì romiì a lɔ̀ŋkin ǹɗaŋ ɗi Pol ɓɛɛ̀ Ɓarinaɓas, ɓɛ ɓɛ rì ɓɛ̀geni ɓis ɓɛ ǹɗem. 
Ɓɛ ri ɓumɓɛ ɓɛ mɛ kàɓɓɛn ɓɔmiɗ ɓisuu kisay ki Yeesus Kiris Kan wìs. 
Nni tì romiì mìni lɛ, rì Zyuudɛ rì Silas lɛ ɓɔmiɗ ɓɛɛ kpaàti mìni ɓìɓan ɓi tì kàniì ɓi. 
Lɛ rì ɓìsiì ɓɔmìɗ rì Kìtɛntɛ̀ɛ̀n ki Nghay, tìi nghɛɛ lɛ, tyɛ̀ ki tɛ̀gsi ti mìni ǹtɛ̀g wudɛŋ, i ki cee ɓi lɛ ɓìdɔ̀gsɛna ɓì ɓi ghɛ̀ɛ̀sɛɛ kì ɓèŋi, ɓi ɓi ri lɛ: 
Kɛ̀ ɓi ɗi ɓyɛn ɓi nyàm ìnɛ ɓɛ woli ɓi rìɓɔgsì ɗi ɓinùn, rì bwaɓ, rì ɓyɛn ɓi nyàm ìnɛ ì wii lɛ swììɗ, kɛ̀ ɓi kì tisɔ̀mɔ̀g, i ɓì lɛɛgh ɓìɓan ɓiǹ, di ɓì konaagh, ÒO òona yàà!
Fɔɔnnɛ ɓumɓɛ ɓɛ romgà ɓɛǹ, ɓɛ kɛngà min a Aŋtyos, ɓɛ taŋzɛ̀n ɓɛ̀gherɛ̀n ɓɛ wɔɔ, lɛ ɓɛɛ fa ɓɔ kaàtà ànɛ ɓɛ kangày ɓɔ. 
Yɛ̀ɛ ɓɛ ɓalà nyi, ɓum ɓɛ̀cèm ɓɛ nyaàrɛ̀n, lɛ à tèèsìghà ɓɔ nyòò. 
Zyuudɛ ɓɛɛ̀ Silas ɓɛ ɓaghà ɓɛ̀kpaŋzì-ɓìɓan, fɔɔnnɛ ɓɛ tokàkà rì ɓɛ̀geni ɓaa ɓɛǹ lɛɛ̀gwey ɓɛ teèsì ɓɔ nyoo, ɓɛ ki sììrag ɓɔ ɓi rìgherɛ̀n. 
Yɛ̀ɛ Silas ɓɛɛ̀ Zyuudɛ ɓɛ kɔrìghà wɔɔ lèg àdɛŋ, fɔɔnnɛ ɓɛ̀geni ɓaa ɓɛ ghesɛ̀ngà ɓɔ, ɓɛ kpaa ɓɔ lɛ: Ɓì kɛ̀n lɛ fyòoog; nni ɓɛ sugtìghà min a ɓɛ̀geni ɓaa ɓɛ ɓɛ romgày ɓɔ 
(Kìɓan kifog Silas à ghɛngà lɛ, à ghɛ̀ɛ̀sɛɛ kì rɔ̀ɓi a Aŋtyos).
Fɔɔnnɛ ɓɛ̀-Pol ɓɛɛ̀ Ɓarinaɓas ɓɛ rɔ̀ɓkà a Aŋtyos, ɓɛ ɓasɛ̀n ɗì ɓum ɓɛdɛŋ ɓi rìrèrèsì rì ɓi rìkakàlì ɗi Syeesyee à Ɓɔlɛ à Kan.
Yɛ̀ɛ mɛ̀ru mɛ ghaghìghà foo, Pol à kpaa Ɓarinaɓas lɛ: Ti sugtiina kì ghɛɛ̀ ɓɛ̀geni ɓis ɓɛ ɓi bàn yi tìi nkpaa Syeesyee à Ɓɔlɛ à Kan wɔɔ, lɛ ti ghɛn yɛ̀ɛ ɓɛ ri, 
Ɓarinaɓas à kɔ̀nkɔ̀ngà lɛ, ɓɛɛ kɛǹ ǹɗaŋ ɗi Zyaŋ ànɛ à ɓaghà ɗii lɛ Marikus, 
wɔ̀lɛ Pol à gherɛ̀ngà ɓi lɛ ɓɛɛ Kɛǹ ɗì Zyaŋ, ɓisuulɛ, à rinìghà ɓɔ a Paŋfilii, kɛ̀ɛ ki teeti gàɓ ɓi kìsay ki ɓɛ kɛngà kì kìi. 
Ɓɛ nyolɛ̀ngà lɛɛ̀gwey lèg ànɛ lɛ, ɓɛ syɔngà kì ghasɛɛ, lɛ rì mum à ròŋì bee yiì, fɔɔnnɛ Ɓarinaɓas ɓɛɛ̀ Marikus ɓɛ ɓɔkà kìkɔm, ɓɛ kɛǹ a Siipirɛ.
Pol nyii tekà Silas ɓɔɔ kɛǹ, dì ɓɛ̀geni ɓaa ɓɛ mɛ reɓsɛn ɓɔ rì geesɛ̀n ì Kan.
Fɔɔnnɛ à fyeeghà a Sirii rì a Silisii di a tèeteèsì ɓɛ̀gherɛ̀n ɓɛ wɔɔ nyoo ɓi rìgherɛ̀n.
Nni Pol à kɛ̀ngà kì kpaŋì a Dɛriɓɛ, rì a Listirɛ n-yilàg àdɛŋ à ɓaghà wɔɔ ɗii lɛ Timote, jɛɛ wìì a ɓaghà ǹgherɛ̀n, gɔ̀n ì Ɓɛ̀yudɛ̀n, seŋi muu Gìrɛg, 
ɓɛ̀gherɛ̀n ɓɛ a Listirɛ rì ɓɛ a Ikonyɔm ɓɛ sɛsɛ̀kà nyi. 
Fɔɔnnɛ Pol à kɔ̀ngà lɛ a teɗ nyi, ɓɛɛ kɛǹ; yɛ̀ɛ à ki tekà nyi, à kɛ̀ɗ nyi, lɛ à rirìsìghà Ɓɛ̀yudɛ̀n ɓɛ ɓɛ ɓaghà wɔɔ, lɛ ɓɛ̀sɛ̀ɛ̀ ɓɛ̀cèm ɓɛ yighà lɛ seŋi Timote à ɓaghà muu Gìrɛg. 
Ɓi bàn yìcèm yi Pol rì Silas ɓɛ ghaghìghà wɔɔ, ɓɛ ghaàghàgsìghà ɓìɓan ɓi ɓɛ̀kɛ̀nì-fìtom rì ɓɛ̀sɛ̀ɛ̀mɛn ɓɛ a Yorisalɛm ɓɛ rengà, ɓɛ ki kpaakpaa ɓum lɛ, ɓɛɛ ɓeŋ̀ ɓìɓan ɓiǹ. 
Ɓìseŋi ɓi mɛ tetèkà ìtèɗ ɓi rìgherɛ̀n, bàlì ì ɓumɓɛ ɓɛ ɓaghà ɓɛ̀gherɛ̀n ì ɓɔɓɔ̀g m̀ɓɔɓɔghɛn ɓɛŋwos ɓɛ̀cèm.
Yɛ̀ɛ Kìtɛntɛ̀ɛ̀n ki Nghay kì rekà ɓɔ lɛ, ɓɛ̀ kɛɛ̀ ghagsi jɛ̀ɛ̀ ì Bɛ̀ll ɓi kìden ki zi ki a Azii fɔɔnnɛ ɓɛ ghaghìghà bàn ì Firizii, rì zi ì Ɓɛ̀gàlat rì mɛ̀kòò. 
Yɛ̀ɛ ɓɛ kpagà jàŋbog rì Misii, nni ɓɛ kaaghà bee inɛ lɛ ɓɛɛ kɛǹ a Bitinii, kìɓan kifog Nghay à Yeesus kɛ̀ɛ gherɛ̀n. 
Fɔɔnnɛ ɓɛ syaàghà min zi inɛ a Misii, ɓɛ kɛǹ a Tirowas. 
Nni ɓìdɛ̀ndɛm̀ ɓi kighà Pol rì ìru lɛ à ghɛɛ ŋwaànɛ a Masedwan mɛ̀rɛy, à ɓɔ̀ɔ̀ɓɔ̀ŋzàg nyi lɛ: Yu a Masedwan, u ghɛɓsi ɓìsi. 
Ajɛ̀m ì ɓìdɛ̀ndɛm ɓi Pol ɓiǹ, nnɛ tì ghàskà kì kaà bee ìnɛ lɛ ti kɛǹ a Masedwan, lɛ tì konàkà kì ghɛɛ̀ lɛ Bɛ̀ll yɛɛ regii ɓìsi lɛ, ti kɛǹ kì kalii Syeesyee à Ɓɔlɛ wɔɔ.
Yɛ̀ɛ tì tekà kìkɔm a Tirowas, tì kɛ̀n lɔŋ kilomì ɓi kìrìŋ ki riɓày ki lɛ, Samotiras, ɓi duri tana tì kɛ̀n a Neyapolis, 
wɔɔnnɛ tì pɛ̀sɛɛ, tì kɛ̀n a Filiɓ, ànɛ à rì ǹtonto à bàn ànɛ a Masedwan, à ki ɓa ti bàn ìnɛ ɓumɓɛ a Rom ɓɛ lamìì; tì kɔ̀rìghà ɓi bàn ìnɛn, bàlì ì mɛ̀ru.
Nni ŋwosì Saɓàt, tì pɛ̀sɛ̀ngà ɓi bàn, tì kɛ̀n ɓi bèn ì ǹsyòm, ɓi jàŋ inɛ tì fèfèkà lɛ Ɓɛ̀yudɛ̀n ɓɛ ɓaghà lɛ ɓɛ ɓa rì naà-bɔ̀ŋzɛ̀n wɔɔ. Yɛ̀ɛ tì kɔ̀rìghà ɓi zi, nni tì tòkàkà rì ɓɛ̀yiɓ ɓɛ ɓɛ ɓaghà wɔɔ ɓɛtaŋzɛn. 
Giɓ àdɛŋ à ɓaghà wɔɔ ɗii lɛ Lidyaa àa m̀ɓɔgsàg Bɛ̀ll, à ɓaghà ǹkìì-dùne ì ɓìsyeesyee ɓi ɓilàà ɓi ɓàŋ ɓi bàn ì Tyatiir, à ramgà mɛ̀reè lɛ syeesyee lɛ a wog ɓìtòkì ɓis, fɔɔnnɛ Kan à nɛmgà nyi ǹɗem lɛ a konag kì woògh ɓìtòkì ɓi Pol. 
Yɛ̀ɛ ɓɛ ɓaɓtìghà lɛ rì nyi, rì naa yìì i ɓum nni à tɔkà ɓìsi lɛ, ti kɛǹ a mɛɛ mii, à kpaa lɛ: I ɓì ghɛɛ lɛ ǹɗì ǹgherɛ̀n Kan, yùuna kì kɔ̀rii a mɛɛ mɛm̀. Fɔɔnnɛ à sììrɛ̀ngà lɛ ti gherɛn lɛ, ti kɔri à lɔ̀ŋkii.
Yɛ̀ɛ tì kɛ̀nkɛ̀ngà ŋwos adɛŋ ɓi jàŋ i bɔ̀ŋzɛ̀n, nni tì tulɛ̀ngà rì gɔ̀n ì giɓ idɛŋ ìnɛ ì ɓaghà ɓiì sasali ɓum ɓɛdɛŋ; ì ɓaghà rì kìɓeɓtàg ki nghay, ki ki fafàghà yɔ̀ ìtèɗ wulɛ, yɛ̀ɛ log kì yiì ɓìɓan ɓi ɓi ri ɓiì kìlɛɛ. Fɔɔnnɛ ɓɛ̀masà ɓii ɓɛ fɔ̀nfɔ̀ngà lɛɛ̀gwey ɓi ɓìfyeŋ ɓii ɓiǹ. 
Nni ì tumɛ̀ngà ɓìsi rìnɔ̀ɔ̀nɔ̀ɔ̀tì lɛ, rì ɓìsi rì Pol, di yɛ̀ɛ kpaakpaa jɛ̀ɛ̀ aɗyoo lɛ: Ɓumɓɛ ɓɛ ri ɓɛ̀kìì-ɓìsay ɓɛ Bɛ̀ll ànɛ à teŋmɛɛ à cee, ɓɛɛ̀ kakali mini ɓìɓan ɓi ɓi ri lɛ ɓi fa mìni cɛɓ. 
Ɓàlì ì mɛ̀ru ì ghaghìghà lɛɛ̀gwey ŋwutyàà giɓ anɛ̀n à kɛ̀nkɛ̀n lɔŋ asu à kpaakpàà fɔlɔɔ. Fɔɔnnɛ bim ì ɓaghà lɛ ì mɛ naasag Pol, à lɔ̀ɔ̀ghrɛ̀n à kpaa kìɓeɓtàg ki nghay ki ki ɓaghà ɓi giɓ anɛ̀n lɛ: Ɓi ɗii ɗi Yeesus Kiris, ǹtɔɔgh wɔ̀ lɛ, u pɛsɛn ɓi giɓ ànɛ. Nni kìɓeɓtàg ki nghay ki ghàskà kì pɛ̀sɛɛ ɓi gom yɔ̀miɗ inɛ̀n.
Yɛ̀ɛ ɓɛ̀masà ɓɛ giɓ anɛ̀n ɓɛ ghɛngà lɛ bee yaà ì rìfɔ̀n ìnɛn ì simɓɛɛ, nni ɓɛ ɓangà lɛ, rì Pol rì Silas, ɓɛ kɛǹ ɗì ɓɔ ɓi jàŋ ì ɓɛ̀yɔ̀m ɓi mis mɛ ɓɛyɔ̀mì-ɓìɓan. 
Fɔɔnnɛ ɓɛ rɛsìghà ɓɔ ɓi mis mɛ ɓɛyɔ̀mì-ɓìɓan ɓɛ ɓɛ ɓaghà Ɓɛ̀ròmɛŋ ɓɛ kpaa lɛ: Ɓumɓɛ ɓɛ yuu rì kìɓùùsì ɓi bàn yìs, ɓɛncèm ɓɛ ki rì Ɓɛ̀yudɛ̀n; 
ɓɛɛ rèeresàg ɓum ɓìsyɔ̀ɔ̀ ɓidɛŋ, ɓi ɓìsi Ɓɛ̀ròmɛŋ tì yin ri ìtèɗ wulɛ, tì teɗ, nsoò lɛ tì ɗiŋì miì. 
Fɔɔnnɛ gwìy ì ɓum ìnɛ ì ɓaghà wɔɔ, ì wokà bim ri Pol ɓɛɛ̀ Silas, ɓɛ̀yɔ̀mì-ɓìɓan ɓɛ kpaa lɛ, ɓɛɛ kori ɓɔ ɓìlàà ɓi nyoo ɓɛ ki ɓog ɓɔ kìtòn. 
Fɔɔnnɛ ɓɛ ɓaàgh lɛ, ɓɛ mɛ ɓog ɓɔ kìtòn fɔlɔɔ, ɓɛ piìg min ɓɔ ɓi naà-zày, ɓɛ kalì m̀ɓèŋì-naà-zày lɛ, a ɓeŋ ɓɔ, lèg ànɛ lɛ àdɛŋ kɛ̀ɛ ɗim. 
Yɛ̀ɛ m̀ɓèŋì naà-zày à wokà fɔlɔɔ, à pìg ɓɔ ɓi kìden ki naa ki ki ɓaghà lɔŋ wɔɔ ɓi naà-zày ɓi ɗùùm, à ki pùrag ɓɔ mɛ̀kòò ɓi ɓìɓèg.
Di ǹɗem-irù wu ti jàŋbog, Pol rì Silas ɓɛ ɓɔɔ̀ɓɔ̀ŋzàkà Bɛ̀ll, ɓɛ kɛkɛ̀ɛ̀gh tyem ti lɛ ɓɛɛ ɓɔgsi Bɛ̀ll, ɓìmbùŋ ɓimbog ɓi wowòg yɛ̀ɛ ɓɛ kɛkɛ̀ghìghà. 
Nni zi i ghàskà kì nyɛ̀ŋɗɛɛ ri ìtèɗ lèg ànɛ lɛ mɛɛ mɛ naà-zày mɛ kpikɛ̀ngà, ɓìsìm ɓìcèm ɓi ghas kì ŋwàrɛɛ, bɛn yi ɓimbùŋ ɓìcèm yi fumɓàg. 
Yɛ̀ɛ m̀ɓèŋì-naà-zày à fòsɛ̀ngày ɓi fìlo, à ghɛn mɛ̀suuna mɛ naà-zày ɓìkpaŋ à sɔ̀ŋìì gàfàg yìì lɛ, a wolɛn ɓisuulɛ à fèfèkà lɛ, ɓìmbùŋ ɓìcèm ɓyaa làngii. 
Nni Pol à kpaaghà jɛ̀ɛ̀ aɗyoo lɛ: Kɔ̀ɔ kìlɛn com! tì rì fɛ ɓìsi ɓɛ̀sɛ̀ɛ̀ ɓɛ̀cèm. 
M̀ɓèŋì-naà-zày à tɔg min lɛ ɓɛɛ fa nyi ɗuu; à ɗiŋì rì mɛ̀ree ɓi kìden ki naa, di a nìighniŋdɛ̀n lɛ kpàg-kpàg-kpàg, à kpì Pol ɓɛɛ̀ Silas a mɛ̀kòò; 
fɔɔnnɛ à kpaŋzìghà ɓɔ, à tɔg ɓɔ lɛ: Ɓɛ̀kan ɓɛ̀m! Cɛ ǹghɛ̀ɛ̀sɛɛ kì kìi ɓisuulɛ mɓa rì cɛɓ? 
Ɓɛ ɓaàg nyi lɛ: Gherɛn Kan Yeesus, fɔɔnnɛ ù rì ɓiì ghɛɛ̀ cɛɓ lɛ rì wɔ̀, rì naa yɔ̀ɔ̀ ì ɓum. 
Nni ɓɛ kalìghà min nyi Ɓɔlɛ à Kan Yeesus, lɛ rì nyi rì rìmɛɛ ɗii. 
Ɓi cààmɛ̀n kɔm̀ kiǹ, nnɛ, m̀ɓèŋì-naà-zày à kɛ̀ngà rì ɓɔ lɛ a soò ɓɔ beŋ yi ɓɛ ɓaghà rì yɔ, fɔɔnnɛ ɓɛ ghàskà kì ɓàɓtii lɛ rì ŋwaànɛ̀n, rì ɓum ɓii ɓɛ̀cèm. 
Ajɛ̀m ìnɛn nnɛ m̀ɓèŋì-naà-zày à tekà lɛ rì Pol rì Silas, à ɓɔg rì ɓɔ a mɛɛ mii, à fa ɓɔ ɓyom ɓiɗiyɛn, ŋwaànɛ̀n rì naa yìì i ɓum, ɓɛ wokà kìrɔɔ lɛɛ̀gwey, yɛ̀ɛ ɓɛ gherɛ̀ngà Bɛ̀ll.
Yɛ̀ɛ duri i tangà, ɓɛ̀yɔ̀mì-ɓìɓan ɓɛ rom yì ɓum lɛ ɓɛɛ kali m̀ɓèŋì-naà-zày lɛ, à caɗ ɓɛ̀-Pol ɓɛɛ ghaàgh. 
Nni m̀ɓèŋì-naà-zày à kpaaghà Pol lɛ: Ɓɛ̀làmì ɓɛ romiì ɓum lɛ, mɛ̀ ncaɗ mìni, mìnii ghaàgh, nni ɓi cààmɛ̀n ki, kpaŋina min, ɓi kɛǹ lɛ fyòoog. 
Nni Pol à kalìghà ɓumɓɛ ɓɛ romgày ɓɛǹ lɛ: Ɓɛ̀làmì ɓɛ mɛ kì lɛ, ɓɛ ɓog ɓìsi kìtòn ɓi nyìinyìm à ɓum, di ɓɛ ka yɔmzi ɓi ɓisi, kɔlɛ tì rì girig Ɓɛ̀ròmɛŋ, ɓɛ ki pìg ɓisi ɓi naà-zày nni ɓɛ ti ɓigomìnɛ lɛ, ɓɛɛ kpaŋzi ɓìsi ɓi naà-zày; a rìnyam, èe èe, ɓìsii ɓenì, ɓɔmiɗ ɓɛɛ yu ɓìsi kì kpaŋzii. 
Nni ɓumɓɛ ɓɛ romgày ɓɛǹ ɓɛ sugtìghà kì kalii ɓɛyɔ̀mì-ɓìɓan jɛ̀ɛ̀ ì Pol ìnɛ̀n, fɔɔnnɛ ìris wu ɓangà ɓɔ yɛ̀ɛ ɓɛ wokà lɛ ɓɛ̀-Pol ɓɛ ri Ɓɛ̀ròmɛŋ. 
Nni ɓɛ yughà ɓɔ kì tɔɔ̀gh rìcenɛ̀n, ɓɛ kpaŋzì ɓɔ ɓì naà-zày, ɓɛ ki ɓɔ̀ŋzag ɓɔ lɛ ɓɛɛ pɛsɛn ɓi bàn ìnɛn. 
Yɛ̀ɛ Pol rì Silas ɓɛ kpagày naà-zày ɓɛ kɛǹ yɛ̀ɛ Lidyaa, ɓɛ ghɛn ɓɛ̀geni ɓaa ɓɛ rìgherɛ̀n, ɓɛ teèsì ɓɔ nyoo, ɓɛ ghaàgh min.
Pol rì Silas ɓɛ fyeeghà a Aŋfipolis rì a Apolonii, ɓɛ kɛǹ kì kpaŋì a Tesalonika, wɔɔnnɛ Ɓɛ̀yudɛ̀n ɓɛ ɓaghà rì naà-bɔ̀ŋzɛ̀n. 
Fɔɔnnɛ Pol à ɗiŋìghà ɓi naà-bɔ̀ŋzɛ̀n ìnɛn lɔŋ yɛ̀ɛ àa nti à kìlàg. À kurɛ̀ngà rì ɓumɓɛ wɔɔ, ɓi ɓìɓan ɓi ɓi kaàtà à Bɛ̀ll, gòn yi Saɓàt yiraa. 
À tɛɛ̀tɛ̀ɛ̀zìghà ɓɔ ɓìɓan ɓiǹ, à rèrèsì ɓɔ lɛ, ki ghɛ̀ɛ̀sɛ̀ngà lɛ, Kiris a wog rìkɛŋ, à ki ghèmɓɛn yi a ɓìloŋ; à kpaakpàà ɓɔ lɛ: Yeesus ànɛ nkakali mini ànɛ yɛɛ rì Kiris. 
Fɔɔnnɛ Ɓɛ̀yudɛ̀n ɓɛdɛŋ ɓɛ gherɛ̀ngà ɓìɓan ɓiǹ, ɓɛ ɓasɛ̀n ǹɗaŋ ri Pol rì Silas, rì Gìrɛg lɛɛ̀gwey ì ɓumɓɛ ɓɛ nɗisàg Bɛ̀ll, gàɓ ì ɓìtèetèɗ ɓi ɓɛ̀yiɓ ì nɔɔ̀tìghà girig ɓɔ. 
Wɔ̀lɛ Ɓɛ̀yudɛ̀n ɓɛdɛŋ ɓɛ ɓɛ ɓaghà rì yàaka ɓɛ reŋɗɛ̀ngày ɓumɓɛ zɛy ɓɛ ɓɛ yoòyòmgà ɓi bàn, ɓɛ taŋzɛ̀n cììba, ɓɛ tumɛ̀n ɗìkì ɗi kiyoòyòò ɓi bàn. Nni ɓɛ kɛngà kì kaà lɛ rì Pol rì Silas a mɛɛ mɛ Jazɔŋ, lɛ ɓɛɛ rɛsi ɓɔ ɓi mis mɛ kilɔ̀ŋ lɛ kɛɛ yɔm ɓɔ. 
Yɛ̀ɛ ɓɛ tanɛ̀ngà ɓì ɓɔ, nni ɓɛ ɓangà lɛ rì Jazɔŋ rì ɓɛ̀gherɛ̀n ɓɛdɛŋ, ɓɛ kɛǹ rì ɓɔ a ɓɛ̀làmì bàn ìnɛn ɓɛ kpaa jɛ̀ɛ̀ aɗyoo lɛ: Ɓumɓɛ ɓɛ ɓuùsìghà ziinɛ bimiɗ, ɓɛ nkpaŋi girig fɛ ɓi bàn yìs, 
Nni Jazɔŋ àa ǹghàɓi ɓɔ a mɛɛ mii; rìkìkì ɗi ɓiɓan ɗi ɓumɓɛ̀n ɓɛ̀cèm ɗi wɛɛsɛɛ ɓi ri ɓìdɔ̀gsɛna ɓi Kaaza, lɛ ɓɔɔ kalag lɛ: Rìfòm ɗidɛŋ ɗi rì wɔɔ, ɗyɛɛ ri ɗii lɛ, Yeesus. 
Rìkpaa ɗìn ɗi ɓuùsìghà lɛ rì gwìy ì ɓum, rì ɓɛ̀làmì mɛ̀to ɓi lèg ànɛ lɛ, 
ɓɛ kagà Jazɔŋ rì ɓɛ̀ro ɓɛmbog lɛ, ɓɛɛ peè làman ɓi ɗi lɛ ɓɛɛ càɗ ɓɔ.
Lɔŋ yɛ̀ɛ ìru wu fingà, ɓɛ̀geni ɓaa ɓɛ righerɛ̀n ɓɛ ghas kì kaà bee inɛ lɛ, Pol ɓɛɛ̀ Silas ɓɛɛ pɛsɛn, ɓɛɛ kɛǹ a Bere. Nni yɛ̀ɛ ɓɛ kpagà wɔɔ, ɓɛ ɗiŋì ɓi naà-bɔ̀ŋzɛ̀n ì Ɓɛ̀yudɛ̀n. 
Ɓɛ̀yudɛ̀n ɓɛ a Bere ɓɛ rɔɔtɛ̀ngà ǹɗem ɓɛ cee ɓɛ̀roɓɛ a Tesalonika, fɔɔnnɛ ɓɛ ghaɓkà jɛ̀ɛ̀ ì Bɛ̀ll rì coo kinyàà, ɓɛ̀ŋwos ɓɛ̀cèm, ɓɛ fifìɓìghà kaàtà à Bɛ̀ll lɛ ɓɛɛ ghɛǹ nkòo ɓìɓan ɓi Pol à kpaakpààghà ɓɔ, ɓi ri miì. 
Kìgwey ki ɓi ɓɔ, ki gherɛ̀ngà; ɓìtèetèɗ ɓi ɓɛ̀yiɓ ɓi a Gìrɛg rì gàɓ ì ɓɛ̀baŋì ǹɗììtɛn, ɓɛ gherɛ̀ngà girig. 
Wɔ̀lɛ yɛ̀ɛ Ɓɛ̀yudɛ̀n ɓɛ a Tesalonika ɓɛ wokà lɛ Pol à titì ɓiì ghaaghagsì jɛ̀ɛ̀ ì Bɛ̀ll a Bere, nni ɓɛ yughày wɔɔ lɛ, ɓɛɛ ɓuùsi jàŋ, ɓɛ ki kì kiyoòyòò ɓi nyìinyìm à ɓum ɓɛ kilɔ̀ŋ. 
Ɓɛ̀geni ɓaa ɓɛ righerɛ̀n ɓɛ ghas min ki kìi lɛ Pol a kɛǹ ɓi ɓɛg à rìɓày à kìkòn, Silas rì Timote ɓɛɛ rɔɓkà lɔŋ a Bere.
Ɓumɓɛ ɓɛ kɛngà kì foŋì Pol, ɓɛ kɛngà lɔŋ ǹɗaŋ ɗì nyi à kpaŋ a Atɛn, fɔɔnnɛ ɓɛ sugtìghày min a Bere, Pol à romgì ɓɛ̀-Silas ɓɛɛ̀ Timote jɛ̀ɛ̀ rì ɓɔ, lɛ, ɓɛɛ nɔɔ̀tiì nyi lɛ fyɛ̀ɗ.
Cààmɛ̀n ki Pol à ɓaghà ɓiì ɓoŋɓoŋi ɓɛ̀-Silas a Atɛn, à ɓaghà rì ǹ-yeesɛ̀n ɓi ǹɗem yɛ̀ɛ à ghɛngà lɛ bàn ì Atɛn ì ronɛ̀ngà rì bɛ̀ll yi ɓinùn. 
A nyoònyòlɛ̀ngà lɛ rì Ɓɛ̀yudɛ̀n rì Gìrɛg ì ɓumɓɛ ɓɛ ǹɗisàg Bɛ̀ll; ki ɓaghà ɓi naà-bɔ̀ŋzɛ̀n. À nyoònyòlɛ̀n tì rì ɓumɓɛ àa ǹtanàg ɓi kìyan ki ɓum ɓɛ kilɔ̀ŋ ɓɛ nkuràg wɔɔ ɓɛŋwos ɓɛ̀cèm. 
Ɓɛ̀rèsàg dɔgtɛ̀n yidɛŋ yi yɛɛ, kpaakpaa lɛ ŋwaà keèsi rìyɛ̀y ɗi cɛɓ, rì lɛ, ŋwaà ghɛ̀ɛ̀sɛɛ kì ɓiɓì nɗem ɓi rìkɛŋ, ɓɛ tumɛ̀ngà girig ìkurè rì Pol, ɓɛ̀roɓɛ lɛ: Cɛ ǹkìì-kɛɛgh anɛ a kpaakpaa kɔmiɗ? Ɓɛ̀ro ɓɛm̀bog ɓɛ ɓaàg lɛ: Ki pisɛɛ yɛ̀ɛ a kakali kiɓan ki bɛ̀ll yidɛŋ, yi tì yii ɓi; ɓɛ ɓakà fɔlɔɔ ɓisuulɛ, ɓɛ wokà di Pol a kakali Ɓɔlɛ à Yeesus, rì rìghèmɓɛ̀n ɗi ɓiloŋ. 
Nni ɓɛ tekà Pol ɓɛ kɛǹ ɗì nyi ɓi nyìinyìm à ǹtaŋzɛn wu a Atɛn wulɛ, ayèròpaàzɛ̀ ɓɛ kpaa nyi lɛ: Tì rì nya lɛ tì yi nyɔɔnyɔn à dɔgtɛ̀n ànɛ u rèresi anɛ? 
Ki ri yɛ̀ɛ u kakali ɓisi ɓìkènekènè ɓi ɓiɓan, nni ɓyɛɛ̀ɓi ti kɔ̀nkɔ̀n lɛ di tyàa yii yɛ̀ɛ ɓi ri azi. 
Ɓumɓɛ a Atɛn rì ɓɛ̀kèn ɓɛ ɓi bàn ìnɛn, ɓɛ ɓaghà rì kìsyɔ̀ɔ̀ lɛ, ì duri i tani, ɓɛ kɔrì foo lɛ, ɓɛɛ kpaàkpaa, nsoò lɛ ɓɛɛ wowog ɓɛ̀ɓɔlɛ ɓɛ nyɔn.
Nni Pol à pɛ̀sɛ̀ngà aɗyoo ɓi nyìinyìm à ǹtaŋzɛn wulɛ, àyèròpaàzɛ̀ a kpaa lɛ: Mìni ɓumɓɛ a Atɛn, mɛ̀ ǹka ghɛɛ lɛ, ɓì rì ɓumɓɛ ɓɛ falɛɛ ɓi ɓìɓan ɓi mɛgherɛn lɛ kɔɔ̀kɔɔ̀. 
Ɓisuulɛ, yɛ̀ɛ mɛ̀ɛ nɗerenii bàn yìn, ǹseesèè gɛ mɛɛ ànɛ ɓì togii bɛ̀ll yin; mɛ̀ɛ mɓàli kɔm̀ ɓi mɛɛ mɛdɛŋ lɛ: Mɛɛ mɛ, mɛ ri ɓisuu bɛ̀ll ìdɛŋ ìnɛ tì yii ɓi. Nni bɛ̀ll ìnɛ ɓi ɓɔɔɓɔgsì ìnɛn kɛ̀ ɓi yi yɔ̀, yɛ̀ɛnnɛ ǹ-yùu mìni kì rèsii. 
Bɛ̀ll ànɛ à kìghà lɛ, rì zi rì ɗyoo, rì ɓyom ɓìcèm ɓi miì, nnyɛɛ ri Kan ànɛ à làmii ɓyom ɓìn ɓìcèm. Bɛ̀ll ànɛn à yin lɛ à kɔ̀rì ɓi mɛɛ mɛ ɓum ɓɛɛ̀ toŋi rì ɓyàg ɓyaa. 
Fɔɔnnɛ kìsay kii ki yin ɓiì tɔtɔɔgh ɓyàg ɓi ɓum lɛ kɛɛ kìlɛn, ɓisuulɛ com kidɛŋ ki kaarɛɛ ɓi nyi; nnyɛɛ ti à falàg ɓum ɓɛ̀cèm cɛɓ, rì cɔ̀ŋzɛn rì ɓyom ɓimbog ɓìcèm. 
Nnyɛɛ kighà lɛ ɓìlɔ̀ŋ ɓìcèm ɓyɛɛ fuùyì ɓi mum bog, à ki kɔ̀ɔ̀si ɓyɔ ɓi zi bimiɗ; à kìghà lɛ, à wòŋzàg ɓyààmɛ̀n ɓisu waa, à ki rɛsag mɛrèè mɛ zi, yɛ̀ɛ ɓɛ ghɛɛ̀sɛɛ kì kɔ̀rii. 
A kìghà fɔlɔɔ lɛ, ɗi ɓum ɓɛɛ kaàkaa nyi ɓaàyiɓi, fɔɔnnɛ ɓɛ ri lɛ ɓɛ ghɛn nyi di ɓɛ mɛ gbɔ̀mgbɔ̀m, lɛ Bɛ̀ll à raɓsɛɛ gì ɓi ri ɓìsi; 
ti ghɛghɛ̀ɓ, tì nyɛ̀ɛ̀nyɛŋɗɛ̀n, tì ki ɓa ɓum, lɛ nyi. Kìɓan kiǹ kɛɛ̀ki ɓɛ̀toŋì ɓyom ɓɛdɛŋ ɓɛ a lɔ̀ŋkin ɓɛ kpaaghà lɛ: Ɓìsii ri gìrìg boo yìì i mum. 
Nni yɛ̀ɛ tì rì lɔɔ boo ì mum ì Bɛ̀ll, tì ghɛ̀ɛ̀sɛɛ ɓi kifèegh lɛ, Bɛ̀ll à rì lɛ à pisɛ̀n gol, nsoò mɔ̀ɔ̀ni, nsoò gɔ̀g yi ɓum ɓɔ yɛɛ soɓi rì ɗyomzɛ̀n ɗyaa. 
Fɔɔnnɛ Bɛ̀ll à foŋi ɓi ǹto rì ɓyààmɛ̀n ɓi ɓum ɓɛ ɓaghà ɓiǹ ɓi rìɗim, wɔ̀lɛ ɓi gɛɛ̀nɛ, a rereŋi ɓum ɓɛ̀cèm nsoò ɓɛ fe, nsoò ɓɛ fe, lɛ ɓɛɛ lɔɔghrɛn mɛ̀rem. 
Ɓisuulɛ à rɛsìghà bimiɗ à ŋwos ànɛ à rì ɓiì yɔ̀mi zi bimiɗ miì, lɔŋ yɛ̀ɛ saaɗ a kɔ̀nkɔ̀n; à ɓɔ̀ngà mum ànɛ à rì ɓiì kìi kisay kiǹ, à fa ɓum ɓɛ̀cèm kìrèmzɛnà ki ki resii lɛ, nnyɛɛ ɓɔngà ŋwaàncèm, yɛ̀ɛ à ghèmzìghày nyi a ɓìloŋ.
Lɔŋ yɛ̀ɛ ɓumɓɛ̀n ɓɛ wokà di Pol à ti ɓiì kpaakpaa kiɓan ki righèmɓɛ̀n ɗi ɓiloŋ, ɓɛ̀ro ɓɛdɛŋ ɓɛ kpusɛ̀n ɗi tyɛ̀y, ɓɛm̀bog ɓɛ kpaa nyi lɛ, tì ri wog kiŋkɔɔ kiǹ ŋwos adɛŋ. 
Fɔlɔɔ nnɛ Pol à kpagà, à ghaàgh. 
Nsoò fɔlɔɔ, gàɓ ì ɓum ìdɛŋ ì nɔ̀ɔ̀tìghà Pol, ì gherɛ̀n. Ɓi ɓumɓɛ ɓɛ gherɛ̀ngà ɓɛǹ, Denis kìbog ki ɓi ɓumɓɛ ǹtaŋzɛn wulɛ àyèròpaàzɛ̀ à ɓaghà miì, rì giɓ adɛŋ ɗii lɛ Damaris, ri ɓum ɓɛdɛŋ tì foo.
Ajɛ̀m ìnɛn, Pol à pɛ̀sɛ̀ngà à Atɛn à kɛ̀n a Kɔrɛŋt. 
A tuusɛ̀ngà wɔɔ ri muu Ɓɛ̀yudɛ̀n àdɛŋ ɗii lɛ Akilas; ŋwaànɛ̀n à yalɛ̀ngà ɓi kìlànà ki zi ki lɛ Pɔŋ. A pɛ̀sɛ̀ngày a Italii ɓɛɛ̀ Pirisilya à giy, ɓisuulɛ rìfòm ɗi lɛ Kiloodɛ ɗi rengà lɛ Ɓɛ̀yudɛ̀n ɓɛ̀cèm ɓɛ a Rom ɓɛɛ pɛsɛn wɔɔ. Fɔɔnnɛ Pol à ràrɛ̀ngà rì ɓɔ. 
Yɛ̀ɛ ɓɛ ɓaghà rìkuu ɗi kisay ɗifog, kìsay ki toŋtoŋɛn ɓilaa rì tàpot, nni Pol à kɔ̀rìghà a lɔ̀ŋkaa ɓɛ sasày ǹɗaŋ.
Gòn yi Saɓàt yìcèm, Pol àa ǹtòòghraagh ɓi naà-bɔ̀nzɛ̀n lɛ à kaakààghà bee lɛ a syoŋ̀ lɛ rì Ɓɛ̀yudɛ̀n rì Gìrɛg. 
Wɔ̀lɛ yɛ̀ɛ Silas rì Timote ɓɛ kpagà a Kɔrɛŋt di ɓɛ pɛsɛɛ yì a Masedwan, Pol à nagà ɓɔɔ ɓisay ɓimbog, à rɔ̀ɓ lɔŋ lɛ a kpaàkpaa ɓum ɓìɓan ɓi Bɛ̀ll, à kakàlì Ɓɛ̀yudɛ̀n à ki sììrɛn lɛ, Yeesus yɛɛ ri Kiris. 
Yɛ̀ɛ Ɓɛ̀yudɛ̀n ɓɛ ɓeèdɛ̀ngà ɓìɓan ɓi Pol à kpaakpààghà, ɓɛ ki sɛmgi nyi, fɔɔnnɛ à sàɗkà kùrùɓu ànɛ à ɓaghà nyi ɓi ɓìlàà à kpaa ɓɔ lɛ: Ì ɓì ɗyaŋi ŋwos yɛ̀ɛ gɛɛ̀nɛ, di zɛ̀ɗ yiǹ ì mìniìɓɔmiɗ, mɛ̀ ǹ-yiìdi miì rì bɛ̀lɛn. Fɔɔnnɛ à tumɛ̀n ɓigomìnɛ, ǹ-yùu kì kɛ̀ɛ a ɓɛ̀roɓɛ ɓɛ yin Ɓɛ̀yudɛ̀n. 
Nni à pɛ̀sɛ̀ngà foo à kɛ̀n a mɛɛ mɛ ŋwaàdɛŋ ànɛ àa ǹɗisàg Bɛ̀ll ɗii lɛ Tityus-Yustus, mɛɛ mii mɛ ɓaghà jàŋbog ɗì naà-bɔ̀ŋzɛ̀n. 
Nsoò fɔlɔɔ, rìfòm ɗi naà-bɔ̀ŋzɛ̀n, ɗii lɛ Kirispus ɗi gherɛ̀ngà Kan, rì rìmɛɛ ɗii ɗicèm, fɔlɔɔ nnɛ ɓumɓɛ a Kɔrɛŋt lɛɛ̀gwey ɓɛ ɓɛ wokà ɓìɓan ɓi Pol ɓɛ gherɛ̀ngà girig, ɓɛ ki ɓàɓtag.
Ɓi-ru wudɛŋ, Kan à kpaaghà Pol a ɓìdɛ̀ndɛm lɛ: Kɔ̀ɔ risi, kɛ̀na asu rì rìkakàlì ɗi ɓɔlɛ, kɔ̀ɔ mam. 
Ɓisuulɛ, ǹɗì wɔ̀ ajɛ̀m, ŋwaàdɛŋ à yin lɛ à saàgh wɔ̀ càg ɓi nyoo lɛ a ki wɔ̀ kìɓe ɓisuulɛ ɓum ɓɛm ɓɛ ronɛɛ fɛ ɓi bàn ìnɛ.
Pol à kɔ̀rìghà a Kɔrɛŋt bèg bog rì kìden di a rèresi ɓum ɓìɓan ɓi Bɛ̀ll.
Ɓi mɛ̀ru mɛ Galyɔŋ à ɓaghà gɔmìnà ànɛ ɓi kìlànà ki zi ki lɛ Akayi, Ɓɛ̀yudɛ̀n ɓɛ wɔrɛ̀ngà ɓɔɔ̀cèm, ɓɛ ɓigtì paàzì rì Pol ɓɛ kɛǹ ɗì nyi ɓi naà-ɓɛ̀yɔ̀m. 
Ɓɛ kpaa lɛ: Ŋwaànɛ a tootoòsì, ɓum lɛ ɓɛɛ ɓɔgsi Bɛ̀ll ɓi rìkuu ɗi riɓɔgsì ɗi ɓìdɔ̀gsɛna ɓi reègh. 
Lɔŋ yɛ̀ɛ Pol à mɛɛ kìghà lɛ a pini ŋwɔm a toòghrɛn, Galyɔŋ à kpaa Ɓɛ̀yudɛ̀n ɓɛǹ lɛ: Mìni Ɓɛ̀yudɛ̀n! I kaa rì lɛ Pol à woliì mum nsoò lɛ à sɛ̀raaghiì coo kiɓan kidɛŋ, di ǹɗì lɛ ǹkɔ̀rì lɛ fyòoog ǹkonàg tì kì woògh sɔmìnà wìn yɛ̀ɛ ki ghɛɛ̀sɛɛ. 
Nni yɛ̀ɛ ki rì lɛ ɓi nyoonyolɛ̀n ɓi dɔgtɛ̀n ìdɛŋ rì ɓi mii mɛdɛŋ, rì ɓi ɓìdɔ̀gsɛna ɓin, mìniìɓɔmiɗ yɛɛ ghɛɛ̀sɛɛ kìpègsɛɛ kiɓan kin; mɛ̀ ǹ-yin lɛ ǹ-yɔ̀m ɓìɓan ɓi fɔlɔɔ. 
Fɔɔnnɛ à kpaŋzìghà ɓɔ ɓi naà-ɓɛ̀yɔ̀m. 
Nni Ɓɛ̀yudɛ̀n ɓɛǹ ɓɛ̀sɛ̀ɛ̀ ɓɛ̀cèm ɓɛ sɛngà ɓi Sostɛn ànɛ à ɓaghà ǹlàmì naà-bɔ̀ŋzɛ̀n, ɓɛ tumɛ̀n nyi rìɓog ɓi mis mɛ ɓɛyɔ̀mì-ɓìɓan, wɔ̀lɛ rìkì ɗiǹ ɗyɛ̀ kɛɛ̀ yeesi Galyɔŋ nsoò lɛsàg.
Pol à kɔ̀rìghà tì a Kɔrɛŋt gàɓ, fɔɔnnɛ à ghesɛ̀ngà ɓɛ̀geni ɓɛ righerɛ̀n, à teɗ min kikɔm lɛ a kɛǹ a Sirii. À kɛ̀ɛ̀zɛ̀ngà rì Pirisilya ɓɛɛ̀ Akilas. Pol à kɛ̀ŋɗɛ̀ngà ǹto à Saŋkire ɓisuulɛ, à càrɛ̀ngà tyòŋ ɓi bɛ̀ɗ idɛŋ ìnɛ ɓɛ ǹɗegi lɛ bɛ̀ɗ i nàziryià. 
Yɛ̀ɛ ɓɛ kpagà a Efɛɛzɛ Pol à càɗ Pirisilya wɔɔ ɓɛɛ̀ Akilas, à kɛ̀n ɓi naà-bɔ̀ŋzɛ̀n à tòkì rì Ɓɛ̀yudɛ̀n. 
Ɓɛ̀roɓɛ̀n ɓɛ tɔg nyi lɛ a kɔri gàɓ ì mɛ̀ru rì ɓɔ, à ɓèn. 
Kìɓan kifog à ghasɛ̀ngà rì ɓɔ, à ki kàg ɓɔ lɛ, à rì ɓiì sugtii yi a lɔ̀ŋkaa ŋwos adɛŋ di Bɛ̀ll à kɔ̀ni. Fɔɔnnɛ à kpaghà lɛ: Ki ghɛɛ̀sɛɛ lɛ, nɗi tìcàɓ ti ti riì ti a Yorisalɛm nsoò kaa ɓaa la. Nni à pɛ̀sɛ̀ngà a Efɛɛzɛ ɓi fìtimà. 
Yɛ̀ɛ à sɛni fìtimà à Sezare, à ɓɔg kitògsii ǹɗaŋ wu ɓɛgherɛ̀n wu a Yorisalɛm, fɔɔnnɛ à sɛngà min a Aŋtyos.
Yɛ̀ɛ à kɔ̀rìghà wɔɔ gàɓ, nni à pɛ̀sɛ̀ngà tì, à reni zi ì Galasi bimiɗ, à ghaàgh min a Firizii, di a sìisiìràg ɓɛ̀yilàg ɓɛ̀cèm ɓi rìgherɛ̀n.
Muu Ɓɛ̀yudɛ̀n àdɛŋ ɗii lɛ Apolos, ànɛ à yalɛ̀ngà a Alɛgsaŋdirii, à kpagà a Efɛɛzɛ. Ŋwaànɛ̀n à kìghà lɛ, à yi rìlɛ̀ŋì ɗi ɓitòkì, à ki yi ɓiɓan ɓi ɓi kaàtà à Bɛ̀ll lɛɛ̀gwey. 
Ɓɛ ɓaghà di ɓɛ mɛ rèsi nyi bee ì Kan ǹɗem wii wu ki falɛn miì lɛɛ̀gwey. A kakàlìghà ɓum, à ki rèresi ɓɔ ɓìɓan ɓi Yeesus yɛ̀ɛ ki ghɛɛ̀sɛɛ, kìɓan kifog, bàɓtis ì Zyaŋ yɛɛ̀nɛ nyii yighà yɔ̀riyɔ̀. 
Nni Apolos à tumɛ̀ngà rìtòtòg ɓi naà-bɔ̀ŋzɛ̀n kɛ̀ɛ̀ ìris, yɛ̀ɛ Pirisilya rì Akilas ɓɛ wokà ɓìtòkì ɓii, nni ɓɛ tekà nyi, ɓɛ konàg nyi kì tɛɛ̀zaagh bee inɛ yɛ̀ɛ Bɛ̀ll. 
Ajɛ̀m ìnɛn, Apolos à fèkà lɛ a kɛǹ a Akayi, ɓɛ̀geni ɓii ɓɛ righerɛ̀n ɓɛ teèsì nyi nyoo lɛ a kɛǹ, ɓɛ ki kàn ɓɛgherɛ̀n ɓɛ wɔɔ lɛ, ɓɛɛ ghaɓ nyi lɛ syeesyee. Yɛ̀ɛ à kpàgà wɔɔ, à ɓaghà rì ǹghɛɓsɛn ɓisuu ɓum ɓɛ̀cèm ɓɛ geesɛ̀n ì Bɛ̀ll ì kìghà lɛ, ɓɛɛ ɓa ɓɛ̀gherɛ̀n, 
lɛ àa ǹti à ciìzàg Ɓɛ̀yudɛ̀n lɛ kɔɔ̀kɔɔ̀ di ɓɛɛ̀ ǹyoonyolɛ̀n ɓi gwìy. À rèrèsì ɓɔ, di a ɓaaɓaàzì rì kaàtà à Bɛ̀ll lɛ, Yeesus à rì Kiris.
Cààmɛ̀n ki Apolos à ɓaa a Kɔrɛŋt, kɛɛ̀ki Pol à kìi lɛ, à mɛ rereniì ɓìlɔ̀ŋ ɓi ɓi dòn, à yù kì kpaŋì a Efɛɛzɛ, à tanɛn gàɓ ì ɓɛ̀yilàg wɔɔ, à tɔg ɓɔ lɛ: 
Ɓì tekà nya Kìtɛntɛ̀ɛ̀n ki Nghay yɛ̀ɛ ɓi gherɛ̀ngà? Ɓɛ̀roɓɛ̀n ɓɛ ɓaàg nyi lɛ: Ɓìsii ka wokà ɓì gi di ɓɛ ɓuŋi com kidɛŋ lɛ Kìtɛntɛ̀ɛ̀n ki Nghay. 
Nni Pol à tɔkà min ɓɔ lɛ: Rìkuu ɗi bàɓtis ɗibe ɗyɛɛ̀ɗi ɓɛ ɓaɓtìghà mìni? Ɓɛ ɓaàg nyi lɛ: Bàɓtis ì Zyaŋ. 
Fɔɔnnɛ Pol à kpaaghà ɓɔ lɛ: Zyaŋ à ɓààɓàɓtìghà ɓumɓɛ ɓɛ lɔɔ̀ghrɛ̀ngà mɛ̀rem, à kakàlì ɓumɓɛ ɓi kìlɔ̀ŋ ki Isirayɛl lɛ, ɓɛ ghɛɛ̀sɛɛ kì gherɛɛ roànɛ à rì nyi ɓiì ɓɔ̀ɓiì, yɛɛlɔɔ lɛ Yeesus. 
Yɛ̀ɛ ɓɛ wokà jɛ̀ɛ̀ ìnɛn, nni ɓɛ ɓaɓtìghà ɓɔ ɓi ɗii ɗi Kan Yeesus. 
Fɔɔnnɛ Pol à saghìghà ɓɔ ɓyàg ɓi nyoo, Kìtɛntɛ̀ɛ̀n ki Nghay ki sɛn yì ɓi ɓɔ, ɓɛ tumɛ̀n ɗìtòg ɗi ɓìkènekènè ɓi ɓitòkì di ɓɛɛ̀ kpaakpaa ɓiɓan ɓi Bɛ̀ll à rèrèsìghà ɓɔ lɛ, ɓɛɛ kpaà. 
Ɓumɓɛ̀n ɓɛ ɓaghà nunùg ɓɛ̀sɛ̀ɛ̀ ǹtɛ̀ɗ ɗì ɓɛɓɛɛ̀. 
Nni Pol à ɗiŋìghà ɓi naà-bɔ̀ŋzɛ̀n, à tòòghrɛ̀n wɔɔ lɛ tɛntɛ̀ɛ̀n, à kurɛ̀ngà rì ɓɔ ɓɛ̀ŋwii ɓɛraa ɓi ɓìɓan ɓi ɓi seesee kìlɔ̀ŋ ki Bɛ̀ll, à kaakàà bee inɛ a ki lɛ ɓumɓɛ ɓɛ wowòkà ɓìtòkì ɓii, ɓɛɛ gherɛn ɓìɓan ɓi à kpaakpààghà. 
Nni yɛ̀ɛ ɓɛ̀ro ɓɛdɛŋ ɓɛ ɓaghà mɛ̀rem mɛ̀tèɗkakɛn ɓɛ̀ kɛɛ̀ kɔ̀n lɛ di ɓaa gherɛɛ, ɓɛ ki feefengì bee ì Kan ɓi mɛ̀reè mɛ ɓum, fɔɔnnɛ Pol à pɛ̀sɛ̀ngà ɓi nyìinyìm wàà, à teɗ ɓɛ̀yilàg à kɛ̀n ɗì ɓɔ jàŋ ìdɛŋ, à kuùkùrɛ̀n ɗì ɓɔ ɓɛ̀ŋwos ɓɛ̀cèm ɓi naà-sùkurì ì Tiranus. 
Kìɓan kiǹ ki finɛ̀ngà bèg yiɓɛɛ̀, kɛɛ kighà lɛ, ɓum ɓɛ̀cèm ɓɛ a Azii, à tumɛ̀n lɛ Ɓɛ̀yudɛ̀n à kpaŋ lɛ Gìrɛg, ɓɛ wokà jɛ̀ɛ̀ ì Kan. 
Fɔɔnnɛ Bɛ̀ll à faghà Pol ìtèɗ wulɛ a kiki dàm yi ɓiɓan yi kuurakɛn, 
lèg ànɛ lɛ, ɓum ɓɛ ntekì zyònà yi ɓilàà rì ɓìden ɓi ɓilàà ɓi ɓi komgà nyoo ì Pol, ɓɛ ɓaɓàɓì ɓɛ̀roroɓ miì, tìroɓ tyaa ti wɔnwɔ̀n, ɓìɓeɓtàg ɓi mɛghay ɓi ki kpaŋkpaŋ ɓi ɓumɓɛ̀n.
Ɓɛ̀yudɛ̀n ɓɛdɛŋ ɓɛ ɓɛ kɛɛ̀kɛ̀ɛ̀ghà jàŋ bimiɗ lɛ ɓɛ ri ɓɛ̀nàɓì-ɓìɓeɓtàg ɓi mɛghay ɓɛ mɛɛ̀ fèèghrɛ̀ngà kì nàɓi ɓìɓeɓtàg ɓi mɛghay rì ɗii ɗi Kan Yeesus, ɓɛ kpaa ɓìɓeɓtàg ɓi mɛghay ɓìn lɛ: Mɛ̀ ǹkpaa mìni ɓi ɗii ɗi Yeesus ànɛ Pol à ti à lààlàmɓɛ̀n lɛ, ɓi kpaŋ̀! 
Ɓumɓɛ ɓɛ kikìghà kìɓan kiǹ ɓɛ ɓaghà ɓɔn ɓɛ pìrɛɛtìrɛ̀ àgwey àdɛŋ, muu Ɓɛ̀yudɛ̀n ɗii lɛ, Seva; ɓɛ ɓaghà ɓɛ̀sɛ̀ɛ̀ taàɓɛ̀ɛ̀. 
Kìɓeɓtàg ki nghay ki ɓaàg ɓɔ lɛ: Mɛ̀ ǹ-yii Yeesus, ǹki yi ghɛn yɛɛ rì lɛ Pol; nni mìniìɓɔmiɗ, mìnii ri ɓɛ̀ghɛn? 
Fɔɔnnɛ ŋwaànɛ à ɓaghà ànɛ̀n rì kìɓeɓtàg ki nghay à sɛngà ɓi ɓɔɔ̀cèm, à cee ɓɔ ɓi-tèɗ, à kì ɓɔ lèg ànɛ lɛ, ɓɛ faŋɗàkày ɓi naa ìnɛ̀n di ɓɛ ti nyoo zɛ̀y, beŋ jàŋ bimiɗ. 
Ɓɛ̀yudɛ̀n ɓɛ̀cèm rì Gìrɛg bimiɗ ɓɛ ɓɛ ghɛghɛ̀ɓkà a Efɛɛzɛ, ɓɛ wokà kìɓan kiǹ, ìris wu ɓan ɓɔ ɓɛ̀sɛ̀ɛ̀ ɓɛ̀cèm, fɔɔnnɛ ɓɛ keèkèmzìghà ɗii ɗi Kan Yeesus. 
Ɓum lɛɛ̀gwey ɓɛ ɓɛ gherɛ̀ngà ɓɛ yuyùghà kì kpàkpaagh ɓì mis mɛ ɓum, ɓɛ ki rèresi ɓiɓan ɓi ɓeɓtɛn ɓi ɓɛ kighà. 
Fɔɔnnɛ kìgwey ki ɓum ki ki kikìghà majìg abɛ̀y, ki yughày rì ɓɛ̀kaàtà ɓaa ɓɛ majìg, ɓɛ tɔ̀n ɓɔ ɓi mis mɛ ɓum ɓɛ̀cèm. Ɓɛ ɓalà lɛ, ɓɛ̀kaàtà ɓɛǹ ɓɛ kpagà bàlì ì mɔ̀ɔ̀ni ɓɛ̀tɔɔsìm mɛ̀tin mɛɓɛɛ̀ rì ǹtɛ̀ɗ.
Fɔlɔɔ nnɛ jɛ̀ɛ̀ ì Bɛ̀ll ì kɛ̀nkɛ̀ngà beèbɛ̀y ɗì rìsààsàà ɓi-tèɗ wu Kan.
Ajɛ̀m ì ɓìɓan ɓiǹ, Pol à ɓekà lɛ a kɛǹ a Yorisalɛm, à ghɛ̀ɛ̀sɛ̀ngà kì syàa zi ì Masedwan rì zi ì Akayi, fɔɔnnɛ à kpaaghà lɛ: Ki ghɛɛ̀sɛɛ lɛ i m̀ɓaa wɔɔ, ǹkɛ̀n girig kì ghɛɛ̀ Rom. 
Nni à romgà min ɓɔɓti ɓii ɓɛ kisay ɓɛɓɛɛ̀ lɛ, rì Timote rì Erast a Masedwan, nyimiɗ a rɔ̀ɓtì kì ghagsii gàɓ ì mɛ̀ru ɓi kìlànà ki zi ki a Azii kiǹ.
Ɓi cààmɛ̀n kiǹ, ɓɛ ɓigtìghà coo kiyoòyòò ɓi kìɓan ki ki seesee bee ì Kan. 
Ǹsyaàgh-ìrɛm adɛŋ ɗii lɛ Demetiriyus àa ǹti à syakì ɓɔɔ ɓifèèghrɛnà ɓɛ mɛɛ mɛ bɛ̀ll ìnɛ lɛ Aritemis rì rìkuu ɗi swiɗ ɗi ɓɛɛ̀ kìlag mɔ̀ɔ̀ni mɛ tiraŋ̀ miì, fɔlɔɔ nnɛ à lèlèɓkà ɓɛ̀kìì-ɓìsay ɓii lɛ syeesyee. 
Nni à taŋzɛ̀ngà lɛ, rì ɓɛ̀kìì-ɓìsay ɓii, rì ɓum ɓɛdɛŋ ɓɛ ɓɛ kikìghà rìkuu ɗi kisay ɗiǹ, à kpaa ɓɔ lɛ: Ɓɔɔsoŋ̀! Ɓì yii lɛ, dìgdìg wìs a rìɓa, à rìì ɓi-rɛm wu ti syasyag wu. 
Nni ɓi seesèè ɓì ki wowog, yɛ̀ɛ ŋwaànɛ lɛ Pol ànɛ à mɛ kì lɛ, à rèsàg, à ki syoŋ̀ ɓum lɛɛ̀gwey, àa fɛ a Efɛɛzɛ nyi rì nyi, ɓaàyiɓi ɓi ziì Azii bimiɗ. À kpaakpàà lɛ, bɛ̀ll yi ɓum ɓɛɛ kii rì ɓyàg ɓyaa, yi yin Bɛ̀ll. 
Kìɓan ki ki ɓeɓtɛɛ miì, ki yin lɔŋ lɛ, kìsay kis ki ri ɓiì sòo, ki ri girig lɛ mɛɛ mɛ coo bɛ̀ll yìs i giɓ inɛ lɛ Aritemis mɛ rì ɓiì ghalì com ki zɛy, nsoò rìgwey ɗi bɛ̀ll ìnɛn, ìnɛ ɓɛɛ̀ ɓɔɔɓɔgsì ɓi ziì Azii bimiɗ, rì ziinɛ ǹcèm ɗi ri ɓiì lèegh.
Yɛ̀ɛ ɓumɓɛ̀n ɓɛ wokà fɔlɔɔ, bim i kì ɓɔ lɛɛ̀gwey, ɓɛ tumɛ̀n ɗìlààlàmɓɛ̀n jɛ̀ɛ̀ aɗyoo lɛ: Aritemis ànɛ à Efɛɛzɛ à rì mɛ̀nɔ̀ɓɔ̀.
Fɔɔnnɛ kìyoòyòò ki kpighà ɓi bàn bimiɗ ɓum ɓɛ̀cèm ɓɛ suùrɛ̀n ɓi naa ìnɛ ɓɛ ǹkìlàg tìcàɓ miì, di ɓɛ mɛ ɓan ɓumɓɛ a Masedwan lɛ rì Gayus, ri Aristarikɛ ɓɛ ɓɛ ǹkɛ̀ɛ̀ghàg ɗì Pol. 
Pol à kɔ̀nkɔ̀ngà lɛ a rɛli ɓi mis mɛ ɓum wɔ̀lɛ, ɓɛ̀gherɛ̀n ɓɛ reèg lɛ kɛ̀ɛ kì fɔlɔɔ. 
Mɛ̀fòm mɛdɛŋ mɛ a Azii mɛ mɛ ɓaghà mɛ̀ghan mɛ Pol, mɛ romgà nyi jɛ̀ɛ̀ lɛ: Kɛ̀ɛ fèèghrɛn ki yùu ɓi naà-tìcàɓ. 
Kì ɓaghà lɛ, rì ɓɛ̀roɓɛ ɓɛ syansyàn ɓi rìsyansyàn ɗyaa, ɓɛ̀roɓɛmbog, ɓɔɔ syansyàn ɓi ɗiŋkàà; kìyoòyòò ki ɓaghà lɛɛ̀gwey ɓi gwìy ìnɛn, fɔɔnnɛ kìgwey ki ɓum ki yighà ɓi gi ɓisuucɛ nnɛ ɓɛ taŋzɛ̀ngà. 
Nni ɓɛ sɔŋìghày ŋwaàdɛŋ ɓi gwìy inɛn ɗii lɛ Alɛgsaŋdirɛ, lɛ ŋwaànɛ̀n innɛ Ɓɛ̀yudɛ̀n ɓɛ tyɔtyɔ̀kày asu. Fɔɔnnɛ Alɛgsaŋdirɛ ànɛn à maasìghà ɓum rì càg lɛ a toòghrɛn. 
Wɔ̀lɛ yɛ̀ɛ ɓɛ ghɛngà lɛ muu Ɓɛ̀yudɛ̀n yɛɛ ri, ɓɛ̀sɛ̀ɛ̀ ɓɛ̀cèm lɔŋ jɛ̀ɛ̀ bog, ɓɛ tumɛ̀n rìkpaakpàà jɛ̀ɛ̀ aɗyoo lɛ: Aritemis ànɛ a Efɛɛzɛ à rì mɛ̀nɔ̀ɓɔ̀, ɓɛ ɓiìtàkà kìɓan kìn fɔlɔɔ à kpaŋ nunùg ɓɛ̀hawò ɓɛɓɛɛ̀.
Yɛ̀ɛ ǹkanì-ɓɛ̀kaàtà à gɔmìnà à maasìghà ɓum, nni à kpaaghà ɓɔ lɛ: Mìni ɓumɓɛ a Efɛɛzɛ, ghɛn yɛɛ nani lɛ ɓi bàn ì Efɛɛzɛ ìnnɛ mɛɛ mɛ coo bɛ̀ll ì giɓ inɛ lɛ Aritemis mɛ ri, rì kìfèèghrɛnà ki bɛ̀ll ìnɛn ki ki kpighày aɗyòò? 
Nni yɛ̀ɛ nyoey yi yin ɓi kìɓan kiǹ, ɓì ghɛ̀ɛ̀sɛɛ kì kɔ̀rii lɛ fyòoog, kɛ̀ ɓi swèɗ kiɓan kidɛŋ. 
Ɓisuulɛ, ɓumɓɛ ɓyàa yùu yì fɛ rì ɓɔ ɓɛ, ɓɛ komi ɓi com ɓi ɓyom ɓi ɓi ri ɓi naà-bɛ̀ll yìs i giɓ, ɓɛ̀ kɛɛ̀ ki tòg yɔ̀ kiɓè. 
Nni i Demetiriyus rì ɓɛ̀kìì-ɓìsay ɓii ɓɛ ri rì kìɓan kidɛŋ ki ɓɛɛ seèghkɛn ɓɛ raɗ rì ŋwaàdɛŋ, gòn yi ɓɛyɔ̀m yi ri wɔɔ, ɓɛ̀gɔmìnà girig wɔɔ, ŋwaànɛ à rì rì kìɓan ki sɔmɛn, à ghɛ̀ɛ̀sɛɛ kì sɔmɛɛ! 
I ɓì rì tì rì ɓìɓan ɓidɛŋ ɓi ɓì rì lɛ ɓi tɔg, ɓi ri lɛ ɓɛ pegsɛ̀n ŋwos anɛ ɓɛ̀gɔmìnà ɓɛ taŋzɛɛ kìlɔ̀ŋ. 
Ɓɛ ki rì lɛ ɓɛ sɔmɛ̀n ɓìsi lɛ ti syòŋsyoŋ yi kìyoòyòò ɓi rìtaŋzɛ̀n ɗi tyàa taŋzɛɛ ɗi gɛɛ̀nɛ ɓisuulɛ, tì yin ɗi com ki tì rì lɛ ti kpaa lɛ, ti resi azi anɛ tì rì fɛ miì ɓɛ̀taŋzɛn; lɔŋ yɛ̀ɛ à kpaaghà fɔlɔɔ à kpaa ɓum lɛ ɓɛɛ suki.
Yɛ̀ɛ kìyoòyòò kiǹ ki lekà, Pol à taŋzɛ̀n ɓɛ̀gherɛ̀n, fɔɔnnɛ à ɓaa lɛ à mɛ reɓ ɓɔ, à ghesɛ̀n min ɓɔ, à kɛ̀n a Masedwan.
A renìghà kìlànà ki zi kiǹ di a fafa ɓɛgherɛ̀n deɓ lɛɛ̀gwey, ajɛ̀m ìnɛn nnɛ à kɛ̀ɛ min ki kpaŋì ɓi kìlɔ̀ŋ ki Gìrɛg. 
A kɔ̀rìghà wɔɔ ɓɛ̀ŋwii ɓɛraa, yɛ̀ɛ à mɛɛ̀ tekà fìtimà lɛ a kɛǹ a Sirii, nni à wokà lɛ Ɓɛ̀yudɛ̀n ɓɛ mɛ tɔ̀kɛn nyi, fɔɔnnɛ à tekà min nɗɛli lɛ, a sugti a Masedwan. 
Ɓumɓɛ Pol à ɓaghà ǹɗaŋ ɗi ɓɔ, ɓɛ ɓaghà lɛ: Sopatɛr, ànɛ à ɓaghà man à Pirus ànɛ a Bere, rì Aristarikɛ ɓɛɛ̀ Sekunɗus ɓumɓɛ a Tesalonika, Gayus ànɛ à ɓaghà ŋwaànɛ a Dɛriɓɛ, rì Timote, rì Tisig, rì Tirofim ɓɛ̀roɓɛ̀n ɓɛ̀sɛ̀ɛ̀ ɓɛ̀cèm ɓɛ ɓaghà ɓumɓɛ a Azii. 
Ɓumɓɛ̀n ɓɛ lokà kì kɛ̀ɛ asu, ɓɛ Kɛǹ ɓìsi kì ɓoŋì a Tirowas. 
Ɓi ɓɛg ànɛ a lɔ̀ŋkis, ɓìsii ɓɔkà kìkom a Filiɓ di mɛ̀ru mɛ ɓɛ nkìlàg ɓìrɛsì kɛ̀ɛ̀ nwìɗ mɛ mɛ ghaàgh, fɔɔnnɛ tì kɛ̀ngà ɓɔ kì tanɛɛ a Tirowas ɓi mɛ̀ru mɛtaǹ, tì ki kɔ̀ri wɔɔ mɛru taàɓɛ̀ɛ̀.
Ɓi ŋwos a ǹtonto ànɛ ɓi rìtumɛ̀n ɗi sɔnɗì nnɛ tì ɓaghà ɓɛ̀taŋzɛn lɛ ti teɗ ɓìɗilàg ɓi Bɛ̀ll. Pol nyii ghɛɛ̀sɛ̀ngà kì ghaghii ɓi duri tana, nni à tòkàkà rì ɓɛ̀gherɛ̀n, à ki ràɓsi ɓitòkì à kpaŋ nyìinyìm à-ru. 
Ɓɛ̀lamɓà ɓɛ ɓaghà lɛɛ̀gwey ɓi kìden ki naa ki tì taŋzɛ̀ngà miì ɓi mɛɛ mɛ aɗyòò. 
Nni dɛlì ì mum ìdɛŋ ɗii lɛ Etig ìnɛ ì kɔ̀kɔ̀rìghà ɓi wonɗò ì ghaghìghà rì fìlo lɛ kɔɔ̀kɔɔ̀ di Pol a ka ràaraɓsì lɔŋ ɓitòkì ɓii, yɛ̀ɛ fìlo fi teri nyi fɔlɔɔ, nni à kɔ̀sɛ̀ngày ɓi dɛg ì kìraa, à kpì azi; yɛ̀ɛ ɓɛ mɛɛ̀ pɛ̀sìghà nyi, ɓɛ ghɛn lɛ, à mɛ wu. 
Fɔɔnnɛ Pol à sɛngà min à kɛ̀n mɛ̀ree à pɛ̀sì dɛlì ìnɛn, à kpaa ɓum lɛ: Kɔ̀riina lɛ fyòoog, à rì cem. 
Nni à sugtìghà kìɓɔɔ̀gh, à ɓɛg bìrɛs à ɗi ajɛ̀m ìnɛn nnɛ à kɛ̀ɛ̀dìtìghà lɔŋ ri ɓìtòkì ɓii asu, duri ì ràm ì tan, fɔɔnnɛ à ki ghaghìghà min. 
Ɓɛ sukà rì mutyàà dɛlì ànɛn, di à rì cem, kìɓan kiǹ ki ki lɛ, mɛ̀rem mɛɛ kpi ɓum ɓi mùm.
Fɔɔnnɛ ɓìsii lolòkà kì kɛ̀ɛ beèbɛ̀y ɓi fìtimà fi fi kɛnkɛ̀ngà a Asɔs, wɔɔnnɛ tì ghɛ̀ɛ̀sɛ̀ngà kì teetii Pol, ɓisuulɛ nyii kɔnkɔ̀ngà lɛ, a kpaŋ wɔɔ ɓi zi. 
Nni yɛ̀ɛ à tanɛ̀ngà ɓìsi a Asɔs, tì teɗ nyi ɓi fìtimà lɛ, ti kɛǹ a Mitilɛn. 
Yɛ̀ɛ tì Pɛ̀sɛɛ wɔɔ, tì ghagsì lɔŋ rikɛ̀ɛ̀ ɗis ɓi fìtimà, tì kɛ̀n kìkpaŋì a Siyos ɓi duri tana, ŋwos anɛ à ɓɔ̀ɓkà foo, tì syaàghà a Samos, ɓi ànɛ à ɓɔ̀ɓtìtìghà nnɛ tì kpagà a Milɛ. 
Pol à ɓaghà ǹsììrɛn lɛ kɛ̀ɛ rɛli a Efɛɛzɛ lɛ, cààmɛ̀n ki ri nyi ɓiì cee a Azii. À ɓòòɓòòzɛ̀ngà lɛ, a ɓa a Yorisalɛm ɓi ŋwosi Pàŋtèkot, di bee i ɓaa.
Pol à pɛ̀sìghà ɓum a Milɛ, à rom lɛ ɓɛɛ regiì nyi ɓɛ̀sɛ̀ɛ̀mɛn ɓɛ kiseŋì ɓɛ ɓi kìseŋi ki a Efɛɛzɛ. 
Yɛ̀ɛ ɓɛ̀roɓɛ̀n ɓɛ yughày, à kpaa ɓɔ lɛ: Ɓì yi yɛ̀ɛ mɛ̀ɛ ǹghɛghɛɓi rì mìni cààmɛ̀n kìcèm ki mɛ̀ɛ nɗì rì mìni, à tumɛ̀n lɔŋ ɓi ŋwos à ǹtonto ànɛ ǹkpagà ɓi kìlànà ki zi ki a Azii. 
Mɛ̀ɛ nkìi Kan kìsay kɛ̀ɛ m̀ɓɔgsɛn mɛ̀ɛmiɗ nsoò lɛsàg, rì misì ɓi mɛ̀tam ɓi nyìinyìm à mɛ̀tɔɓ mɛ mɛ̀ɛ nghɛɛ lɛ ɓìtɔ̀kɔ̀ ɓi Ɓɛ̀yudɛ̀n ɓɛ ntɔɔ̀tɔ̀kɛ̀n mɛ̀. 
Ɓì yii lɛ, ǹnyamgà ɓi mini kìɓan kidɛŋ ki ki ri lɛ, ki ghɛɓsì mìni, kɛ̀ɛ ǹki risi mini rìkpaakpàà, ɗì rìrèèrèsàg ɗi ɓiɓan ɓi Bɛ̀ll ɓi gwìy ì ɓum, nsoò lɛ a ɓɛ̀mɛɛ ɓin. 
Ǹɗerèŋìghà lɛ, rì Ɓɛ̀yudɛ̀n rì Gìrɛg lɛ ɓɛɛ lɔɔ̀ghrɛn mɛ̀rem, ɓɛ gherɛ̀n Bɛ̀ll, ɓɛ ki tyweeyi Yeesus à Kan wìs.
Nni ɓigominɛ, ǹkɛ̀ɛ a Yorisalɛm lɔŋ yɛ̀ɛ Nghay a titini mɛ lɛ nkɛǹ, ǹ-yii ɓi com ki kɛɛ̀ ɓoŋɓoŋ mɛ wɔɔ. 
Kìɓan kifog, ǹ-yii lɛ ɓi bàn bimiɗ ìnɛ ǹkpaŋi wɔɔ, Kìtɛntɛ̀ɛ̀n ki Nghay ki ti ki resàg mɛ̀ lɛ, rì naà-zày, rì ǹkulɛ̀n ɓyɛɛ̀ ɓoŋɓoŋ mɛ wɔɔ. 
Mɛ̀ m̀ɓiisɛɛ gì ɓi ki foŋì ǹto ɓi cɛɓ kɛ̀m ki mɛ̀ɛmìɗ, com ki nfɔmfɔ̀m ki ri lɛ, nkɛnkɛn asu rì rìkɛ̀ɛ̀ ɗyɛm̀ yɛ̀ɛ ki ghɛɛ̀sɛɛ, ǹki kì kisay ki Kan Yeesus à faghà mɛ̀, kɛɛ ri lɛ, ǹghagsi Syeesyee à Ɓɔlɛ à geesɛ̀n ì Bɛ̀ll.
Mìni ɓɛ̀sɛ̀ɛ̀ ɓɛ̀cèm ɓɛ ǹghaghìghà a lɔ̀ŋkin di nkakali Ɓɔlɛ à kìlɔ̀ŋ ki Bɛ̀ll, ǹ-yii lɛ syeesyee lɛ, ɓyàa ghɛɛ̀di ɓi ìsu wɛ̀m à tumɛ̀n ɓigomìnɛ. 
Kìɓan kiǹ kɛɛ̀ki ǹkalii mìni gɛɛ̀nɛ lɛ: Bwaɓ yi wààdɛŋ yi yìn lɛ, yi kɛǹ mɛ̀ ɓi ǹto. 
Ɓisuulɛ, ǹkpàkàkà mìni dwìɗ i Bɛ̀ll bimiɗ, kɛ̀ɛ nnyam mini nsoò maa kìɓan adɛŋ. 
Fɔɔnnɛ, ɓèŋina mìniìɓɔmiɗ, ɓì ki ɓèŋ di kituu ki jɔ̀ɔ̀ yi Bɛ̀ll, yi Kìtɛntɛ̀ɛ̀n ki Nghay ki rɛsìghà mìni lɛ ɓi ɓeŋ̀ɓeŋ. Mɛniina kìseŋi ki Bɛ̀ll lɛ syeesyee, lɛ à làkà kɔ rì bwaɓ yii. 
Mɛ̀ ǹ-yii lɔŋ lɛ ɓum ɓɛdɛŋ ɓɛ ɓɛ rì yɛ̀ɛ ɓìmonɗo, ɓɛ ri ɓiì ɗiŋii ɓi nyìinyìm wìn ajɛ̀m yɛ̀m, ɓumɓɛ̀n ɓaa kèŋi ɓi kituu ki jɔ̀ɔ̀. 
Nsoò ɓi nyìinyìm wìn, ɓum ɓɛdɛŋ ɓɛ tumɛɛ gɛ rìrèrèsì ɗi ɓum ɓìɓan ɓi ɓi ghɛɛ̀sɛɛ ɓi, lɛ, ɓɛɛ syoŋ̀ ɓɛ̀gherɛ̀n ɓi bee yaà. 
Fɔɔnnɛ ɓaana cem, ɓì ki yiti lɛ, ǹɗeɓi mìni bèg yiraa, yɛ̀ɛ ìru yɛ̀ɛ ŋwos kɛ̀ɛ nfɔɛy, rì misì ɓi mɛ̀tam.
Nni ɓi cààmɛ̀n ki, ǹɗeɓsɛɛ mìni rì Bɛ̀ll ǹki reɓsɛnti mìni rì ɓɔlɛ à geesɛ̀n yìì; ɓɔlɛ ànɛ̀n yɛɛ ri lɛ, à kì lɛ ɓi ɓa rì ìtèɗ, à ki fati mini ɓyom ɓi à nyamgà ɓisuu ɓumɓɛ ɓɛ ri ɓɛŋkii. 
M̀ɓaghà ɓi ri zày ìnɛ lɛ, mum a fa mɛ̀ mɔ̀ɔ̀ni, nsoò gol, nsoò ɓìlàà. 
Mìniìɓomiɗ ɓì yii lɛ, ǹsasàlà rì ɓyàg ɓyɛm̀ ɓi, lɛ ǹtanɛn ɓyom ɓi ti ghɛɓ miì lɛ rì mɛ̀, rì ɓumɓɛ ǹkɛ̀ɛ̀kɛ̀ɛ̀ghà rì ɓɔ. 
Mɛ̀ɛ ǹɗèsii mìni bee yicèm lɛ, cààmɛ̀n ki ɓi sasay fɔlɔɔ, kɛɛ̀ki ɓì rì ɓiì ghɛɓsii ɓɛ̀roɓɛ ɓɛ yin ɗi ìtèɗ, ɓì ki yiti jɛ̀ɛ̀ ìnɛ Kan à kalìghà ɓi ŋwɔm wii lɛ: Rì ŋwaànɛ à faa, rì ŋwaànɛ ɓɛ faa com roànɛ à faa yɛɛ ti à ɓiisàg kì woògh kìrɔɔ.
Yɛ̀ɛ à lègsìghà ɓìtòkì ɓiǹ fɔɔnnɛ à ɓakà mɛ̀ɗu ɓi zi, à ɓɔ̀ŋzì Bɛ̀ll ǹɗaŋ rì ɓɔ. 
Fɔɔnnɛ mum bimiɗ ànɛ ɓi ɓɔ à kpusɛ̀ngà rì ǹkɛ̀gh, à ki fyuŋ Pol ɓi kìmììgh lɛ a lɔɛɗ nyi. 
Kìɓan ki ki ɓiisɛ̀ngà ɓɔ kì faà ǹɗemi-kɛŋɛn ki ɓaghà jɛ̀ɛ̀ ìnɛ Pol à kpaaghà ɓɔ lɛ, ɓaa ghɛɛ̀di ɓi ìsu wii ŋwos adɛŋ. Nni ɓɛ kɛ̀ngà min nyi ki foŋì a fìtimà. 
Yɛ̀ɛ tì ghasɛ̀ngà rì ɓɔ, ɓìsii ɓɔg ɓi fìtimà tì ròŋì bee inɛ a Kos lɛ saaɗ. Ɓi duri tana tì kpaŋ a Roodɛ, yɛ̀ɛ tì pɛ̀sɛ̀ngà wɔɔ, tì kɛ̀n a Patara. 
Tì tanɛ̀ngà fìtimà fi fi ɓaghà ɓiì kɛ̀nkɛni a Fenisii, tì ɓɔg min miì, tì kɛ̀n. 
Yɛ̀ɛ tì ɓaghà di tì ti ɓiì seesee yì kìrìŋ ki riɓày ki lɛ Siipirɛ, tì càdkày kɔ ɓi kìmɛŋ tì nɔ̀ɔ̀tì ɓi ɓɛg ànɛ a Sirii. Tì kɛ̀n kì rɛlii a Tiir, wɔɔnnɛ fìtimà fi ghɛɛ̀sɛ̀ngà kì sɛɛ̀dii mɛtɛ̀g. 
Tì kɔrìghà wɔɔ mɛru taàɓɛ̀ɛ̀, lɛ tì tanɛ̀ngà ɓɛ̀gherɛ̀n wɔɔ, Kìtɛntɛ̀ɛ̀n ki Nghay ki tinì bɛ̀gherɛ̀n lɛ ɓɛɛ kpaà Pol lɛ, kɛ̀ɛ ɓɔg a Yorisalɛm. 
Di tyàa ghagsi mɛru taàɓɛ̀ɛ̀, nnɛ tì rùɓtɛ̀ngà tì rì rìkɛ̀ɛ̀. Fɔɔnnɛ ɓɛ kɛngà ɓìsi kìfɔŋì ɓɛ̀sɛ̀ɛ̀ ɓɛ̀cèm lɛ rì ɓɛ̀yiɓ ɓaa, rì ɓɔn ɓaa, ɓɛ ceesì ɓìsi ǹdèè wu bàn. Nni tì ɓakà mɛ̀ɗu ɓi zi, tì ɓɔ̀ŋzì Bɛ̀ll ɓi bèn ì rìɓày. 
Yɛ̀ɛ tì ghesɛ̀ngà rì ɓɔ, ɓìsii ɓɔg ɓi fìtimà, ɓɔɔ sugtàg a ɓɛ̀mɛɛ ɓaa.
Yɛ̀ɛ tì pɛ̀sɛ̀ngày a Tiir ɓi fìtimà tì yùtìghà lɔŋ ki rɛlii a Pitolemayis, tì tògsì ɓɛ̀geni ɓis ɓɛ righerɛ̀n, tì ki ghagsi bimiɗ à ŋwos ǹɗaŋ ɗi ɓɔ.
Ɓi duri tana nnɛ tì pɛ̀sɛ̀ngà tì kɛ̀n a Sezare, wɔɔnnɛ tì kɛ̀ngà a mɛɛ mɛ Filiɓ ànɛ à ɓaghà ǹkalì-ɓɔlɛ, à ki ɓati kibog ki ɓi ɓum taàɓɛ̀ɛ̀ ɓɛ ɓɛ rɛsìghà a Yorisalɛm; a lɔ̀ŋkii nnɛ tì kɔ̀rìghà. 
À ɓaghà rì ɓɛ̀gɔ̀n ɓɛnin, ɓɛ ɓɛ ɓaghà di ɓɛ ka yi ɓi ɓɛbaŋì, ɓɛ ki ɓa ti ɓɛkpaŋzì-ɓìɓan. 
Yɛ̀ɛ tì ɓaghà di tyàa ghagsi bàlì ì mɛ̀ru wɔɔ, fɔɔnnɛ ǹkpaŋzì-ɓìɓan àdɛŋ ɗii lɛ Agaɓus à pɛ̀sɛ̀ngày a Zyude. 
Yɛ̀ɛ à yughà ɓìsi kìtanɛɛ a teɗ kànɗa à Pol, à kàgì lɛ rì mɛ̀kòò mii, rì ɓyàg ɓii, à ki kpaa lɛ: Kìtɛntɛ̀ɛ̀n ki Nghay kɛɛ̀ kpaaghi lɛ: Ɓì ghɛɛ? Fɛlɛ nnɛ Ɓɛ̀yudɛ̀n ɓɛ ri ɓiì kàŋi ŋwaànɛ à rì rì kànɗa ànɛ, ɓɛ ki teɗ nyi, ɓɛ fa nyi ɓi ɓyàg ɓi ɓumɓɛ ɓɛ yin Ɓɛ̀yudɛ̀n. 
Yɛ̀ɛ tì wokà fɔlɔɔ, rì ɓìsi, rì ɓɛ̀geni ɓis ɓɛ a Sezare, tì ɓɔ̀ŋzàg Pol lɛ, kɛ̀ɛ ɓɔg a Yorisalɛm. 
Nni Pol à ɓàkà ɓɔ lɛ: Cɛ kɛɛ̀ki ɓi ɗiighɗigsì mɛ̀ ǹɗem miì ɗì mɛ̀kɛɛ̀gh? Àa bɛn yɔ̀riyɔ̀ yɛɛ yi m̀ɓoŋɓòŋ, ǹɗì gì m̀pègsɛn lɛ nwu a Yorisalɛm ɓi ɗii ɗi Kan Yeesus. 
Yɛ̀ɛ à yaaghrɛ̀ngà, nni ɓìsii caɗkà nyi tì kpaa lɔŋ nyi lɛ, rìkɔ̀n ɗi Kan ɗyɛɛ kilɛn.
Yɛ̀ɛ ɓɔɔ mɛru ɓɛ ghaghìghà, nni tì ɓùŋɛ̀ngà tì ɓɔg a Yorisalɛm. 
Ɓɛ̀gherɛ̀n ɓɛdɛŋ ɓɛ a Sezare ɓɛ tì kɛ̀ɛ̀zɛ̀ngà rì ɓɔ, ɓɛ kɛngà ɓìsi kì foŋì yɛ̀ɛ Nazɔŋ, ŋwaànɛ a Siipirɛ, kìbog ki ɓi ɓɛ̀gherɛ̀n ɓɛ ǹtonto, lɛ ti kɔri wɔɔ.
Yɛ̀ɛ tì kpagà a Yorisalɛm, ɓɛ̀geni ɓis ɓɛ righerɛ̀n ɓɛ ghaɓ ɓìsi rì kìnyàà. 
Ɓi duri tana nnɛ Pol à kɛ̀ngà rì ɓìsi yɛ̀ɛ Zyag. Ɓɛ̀sɛ̀ɛ̀mɛn ɓɛ kiseŋi ɓɛ̀cèm ɓɛ taŋzɛ̀ngà girig wɔɔ. 
Yɛ̀ɛ Pol à tògsàkà ɓɔ, à tumɛ̀n ɓɔ rìkpaa ɗi ɓiɓan ɓìcèèm ɓi Bɛ̀ll àa ǹkii, a ɓumɓɛ ɓɛ yin Ɓɛ̀yudɛ̀n, ɓi kìsay ki nyii nkìkii. 
Nni ɓɛ wokà ɓìɓan ɓiǹ, ɓɛ fa Bɛ̀ll rìkem ɓɛ ki kpaa Pol lɛ: Maasoŋ̀, ù ghɛɛ yɛ̀ɛ bàlì ì ɓɛ̀tɔɔsìm ɓɛ Ɓɛ̀yudɛ̀n ɓɛ mɛ gherɛ̀n wɔ̀lɛ, ɓɛ ki rì lɔŋ ɓɛsììrɛn ɓi ɓìdɔ̀gsɛna ɓis. 
Wɔ̀lɛ ɓɛ ǹwoogh ɓi ɓɔlɛ, lɛ wàànɛ̀n wɔ̀ɔ̀ ti wɔ̀ɔ̀ rèsàg Ɓɛ̀yudɛ̀n ɓɛ a gwèɗ lɛ, ɓɛǹ ɓɛɛ caɗ ɓìdɔ̀gsɛna ɓi Moyis, ɓɛn ɓɛ̀ kɛɛ̀ kɛ̀ɗti ɓɔn ɓɛ ɓɛǹ, ɓɛ̀ kɛɛ̀ ki ɓèŋdi ɓisyɔ̀ɔ̀ ɓi ɓɛseŋi ɓaa. 
Nni ti ghay la? Ɓaa ki rɔ̀ɓ ɓi lɛ, ɓɛ woogh ɓi lɛ ù rì fɛ. 
U ki lɔŋ yɛ̀ɛ tì rì wɔ̀ ɓiì kpaà lɛ u ki. Tì rì fɛ rì ɓum ɓɛdɛŋ ɓɛnin, ɓɛ ɓɛ ǹkànɛɛ bɛ̀ɗ i nàzirìyà. 
Tera ɓɔ, ɓi kɛǹ a zòghɛ̀n ìnɛ ɓɛ ghɛɛ̀sɛɛ kì kìlɛɛ, ù peè ɓìkɔ̀tɛn ɓyaa, fɔɔnnɛ ɓɛ ri ɓiì kɛ̀ŋɗɛɛ mɛ̀to, i ù kìi fɔlɔɔ, ɓum ɓɛ̀cèm ɓɛ rì ɓiì ghɛɛ lɛ, ɓɛ̀ɓɔlɛ ɓɛ ɓɛɛ̀ wowòg ɓɛ rarɛ̀n ɗì wɔ̀ ɓɛ yin miì, rì tì lɛ wɔ̀ girig, u ɓèŋɓeŋ ɓidɔ̀gsɛna ɓi Moyis, ù ki nɔ̀ɔnɔɔ̀tì ɓyɔ yɛ̀ɛ ki ghɛɛ̀sɛɛ. 
Ɓi ɓɛg ànɛ a ɓum ɓɛ zɛy ɓɛ ɓɛ ti ɓɛ̀gherɛ̀n, tì kàngà ɓɔ ɓìɓan ɓi tì rengà lɛ, ɓɛɛ celi ɓyɛn ɓi nyàm ìnɛ ɓɛ woli ɓi rìɓɔgsì ɗi ɓinùn ɓi zɛy rì zɛy, ɓɛ celì tì bwaɓ yi nyàm ìnɛ ì wii lɛ swììɗ, rì tìsɔ̀mɔ̀g. 
Nni Pol à tekà min ɓumɓɛ̀n, ɓɛ kɛǹ kì kìlɛɛ zòghɛ̀n ǹɗaŋ ɓi duri tana. Fɔɔnnɛ à ɗiŋìghà min ɓi naà-Bɛ̀ll rì ɓɔ, lɛ a kpaà ɓɔ gòn inɛ ɓɛ ri ɓiì faà ɓìkɔ̀tɛn ɓisuu mum bimiɗ ànɛ ɓi ɓɔ di zòghɛ̀n ì lèegh,
Di ɓɛ ti lɛ ɓɛɛ lɔgsi mɛ̀ru taàɓɛ̀ɛ̀ ɓi zòghɛ̀n yàà, nni Ɓɛ̀yudɛ̀n ɓɛ a Azii ɓɛ ghɛngà Pol ɓi naà-Bɛ̀ll, ɓɛ toosàg ɓum ɓɛ kilɔ̀ŋ, ɓɛ ɓan Pol 
di ɓɛɛ kuukugsɛ̀n jɛ̀ɛ̀ aɗyoo lɛ: Mìni ɓumɓɛ a Isirayɛl, yùuna ɓìsi fɛ̀! Ŋwaànɛ à ti à kɛ̀ɛ̀kɛ̀ɛ̀ jàŋbimiɗ, di a rèresi ɓum ɓɛ̀cèm lɛ ɓɛɛ ki lɛ, ɓɛ sɛɛtì kìlɔ̀ŋ kis, ɓɛ sɛɛtì ɓìdɔ̀gsɛna ɓi Moyis, ɓɛ ki sɛɛti naa yìs i Bɛ̀ll. Àa rɛ̀ŋii gì kì ɗiŋzii ɓumɓɛ zɛy ɓi naà-Bɛ̀ll. Rìkì ɗiǹ, ɗi yogsii rìɓa ɗi naà-Bɛ̀ll, ì rì kìcèlì. 
Ɓɛ kpaaghà fɔlɔɔ lɛ, ɓɛ lokà kìghɛɛ̀ Tirofim ànɛ a Efɛɛzɛ ɓɛɛ̀ Pol ɓi bàn, ɓɛ fekì nya lɛ Pol àa ɗiŋzii nyi ɓi naà-Bɛ̀ll.
Bàn bimiɗ ì nyɛ̀ŋɗɛ̀ngà ɓi kìɓan kiǹ ɓum ɓɛ ghɛɛ̀ghɛ̀ŋmɛ̀n yì ɓɛ̀ ɓɛg ɓɛ̀cèm, nni ɓɛ ɓangà Pol, ɓɛ kɛǹ ɗì nyi ɓi dan, ɓɛ ghas kì sìmgii mɛ̀suunaa mɛ naà-Bɛ̀ll. 
Yɛ̀ɛ ɓɛ kaakààghà bee inɛ ɓɛɛ wey nyi, nni ɓɔlɛ à kɛ̀ngà kì kpaŋì ɓi mɛ̀reè mɛ ǹkɔ̀mɛ̀n ɓɛ̀sujàà àgwey lɛ: Kìyoòyòò ki ti ɓi bàn ì Yorisalɛm bimiɗ. 
Ŋwaànɛ̀n à ghàs kì terì ɓɛ̀kɔ̀mɛ̀n ɓɛ̀sujàà ɓɛsàg, rì ɓɛ̀sujàà ɓɛdɛŋ à kɛ̀n mɛ̀ree ɓi jàŋ inɛ gwìy ì ɓaghà. Yɛ̀ɛ ɓum ɓɛ ghɛngày ǹkɔ̀mɛ̀n ɓɛ̀sujàà àgwey ǹɗaŋ ɗì ɓɛ̀sujàà ɓɛdɛŋ, ɓɛ càɗ Pol, ɓɛ̀ kɛɛ̀ ɓogti nyi. 
Fɔɔnnɛ ǹkɔ̀mɛ̀n ɓɛ̀sujàà àgwey à tyòŋdɛ̀ngày à ɓan Pol, ɓɛ kaŋ̀ nyi bɛn ɗi mɛ̀sɛ̀ŋi, à tɔg min ɓum lɛ, ŋwaàbe yɛɛ rì lɛ, cɛ kɛɛ̀ ki à kìi? 
Kìɓan kifog gwìy ì ɓum ìnɛ̀n ì kìghà lɛ, ɓɛ̀roɓɛ ɓɛ kpaakpàà lɛ ki ri fɛlɛ, ɓɛ̀roɓɛ lɛ, ki ri fɛlɛ̀. Yɛ̀ɛ ǹkɔ̀mɛ̀n ɓɛ̀sujàà àgwey à ghɛngà lɛ bee inɛ lɛ a wog kìɓan miì lɛ syeesyee ì yin lɛ, kìyoòyòò ki ceeghà, fɔɔnnɛ à kpaaghà lɛ ɓɛɛ kɛ̀n kìlɔɔ̀gh Pol. 
Yɛ̀ɛ ɓɛ kpagà rì nyi ɓi ɓɛ̀sìtɛɓ, ki ghɛɛ̀sɛ̀ngà lɛ, ɓɛ̀sujàà ɓɛɛ tɛg nyi ǹtɛ̀ghɛn, ɓisuulɛ, gwìy ìnɛn ì nyɛngà lɛɛ̀gwey 
lɛ, ɓum ɓɛ̀cèm ɓɛ nɔɔnɔ̀ɔ̀tìghà nyi di ɓɛɛ kpaakpaa lɛ: Ɓɛɛ wey nyi, ɓɛɛ wey nyi.
Ɓi cààmɛ̀n ki ɓɛ mɛɛ̀ ɗiŋzìghà Pol ɓi gari kɛɛ̀ki à tɔkà ǹkɔ̀mɛ̀n ɓɛ̀sujàà àgwey lɛ: Ǹɗì nya lɛ m̀pɔ̀s maa jɛ̀ɛ̀? Nni roànɛ̀n à pɛ̀ɛ̀zìghà nyi lɛ: Ù yii kɔmiɗ rìgìrɛg? 
Àa wɔ̀ yɛɛ ri kɔm̀ muu Egiɓtɛn ànɛ àa m̀ɓigtii wɛ̀y fɛ ɓi mɛ̀ru mɛ mɛ nghaghii mɛ? Nnyɛɛ nɗiŋii ɓìtɔ̀mbɔ̀ ɓi-reɓ, rì ɓum ɓɛ̀tɔɔsìm ɓɛnin. 
Nni à ɓàkà nyi lɛ: Mɛ̀ ǹɗì muu Ɓɛ̀yudɛ̀n ànɛ ɓi bàn ìnɛ a Silisii ìnɛ lɛ Tarisi; ǹɗì ŋwaànɛ ɓi bàn ìnɛ mum à yin lɛ, à còmɛ̀n, kùrùg gherɛn ɓà lɛ ǹtoòghrɛn rì ɓumɓɛ. 
Yɛ̀ɛ ǹkɔ̀mɛ̀n ɓɛ̀sujàà àgwey anɛ̀n à gherɛ̀ngà, Pol à rɛlìì ɓi ɓɛ̀sìtɛɓ aɗyoo, à maasì ɓum rì càg. Nni ɓum ɓɛ maarɛ̀ngà, à tòòghrɛ̀n min ɗi ɓɔ ɓi rì èbìreegh, à kpaa lɛ:
Mìni ɓɛ̀geni ɓɛ̀m rì ɓɛ̀seŋi ɓɛ̀m, ɓigomìnɛ ramina mɛ̀reè, ɓi wog com ki ǹɗì lɛ ǹɗèsì mìni.
Yɛ̀ɛ ɓɛ wokà di Pol à toòghrɛɛ ɓi rì ebìreegh ɓɛ mam lɛ kpaɗ; nni Pol à kpaghà lɛ:
Ǹɗì muu Ɓɛ̀yudɛ̀n, ǹ-yalɛ̀ngà a Tarisi ɓi kìlànà ki zi ki a Silisii. Kìɓan kifog, fɛ ɓi bàn ìnɛ nnɛ ǹtɔɔ, ǹki yilag ɓisyɔ̀ɔ̀ ɓi ɓɛseŋi ɓis yɛ̀ɛ ki ghɛɛ̀sɛɛ, a mɛ̀kòò mɛ Gamalyɛl; m̀ɓaghà girig ǹfalɛn ɗi Bɛ̀ll lɔŋ fɛlɛ yɛ̀ɛ mìni girig ɓì rì ɓɛ̀falɛn ɓɛsɛ̀ɛ̀ ɓɛ̀cèm gɛɛ̀nɛ. 
Ǹɗùùɗùùsìghà ɓumɓɛ ɓɛ nɔɔ̀nɔ̀ɔ̀tìghà bee ì Kan, wɛ̀y à kpaŋ yɛ̀ɛ ǹwowòlà ɓɛ̀ro ɓɛdɛŋ, ǹki ɓanɓan lɛ, rì ɓɛ̀yiɓ rì ɓɛ̀baŋì ǹfogì ɓɔ ɓi ɓìsɔŋ, ǹki pìki ɓɔ ɓi naà-zày. 
Ǹlàmì ɓɛ̀pìrɛɛtìrɛ̀ àgwey rì ɓɛ̀sɛ̀ɛ̀mɛn ɓɛ Ɓɛ̀yudɛ̀n ɓɛ ri mɛ̀ ɓɛ̀wusìnɛ̀ɗ lɛ, ɓɛ faghà kɔm̀ mɛ̀ ɓɛ̀kaàtà ɓisuu ɓɛgherɛ̀n ɓɛ a Damas. Nni ǹkɛ̀ngà wɔɔ lɛ, ǹsug yì rì ɓɛ̀roɓɛ ǹtanɛɛ, a Yorisalɛm, ɓɛ̀kàgakɛn ɓi ɓìsɔŋ di ɓɛɛ pɔnɔ̀si ɓɔ.
Yɛ̀ɛ m̀ɓaghà di ǹkaka ɓi bee ɓi rìkɛ̀n kì kpaŋì a Damas, nni ǹsìgmɛ̀ngà di Coo kìtɛɛtɛn ki mɛ kì yi aɗyoo lɛ ŋwààɗ, ki yu ki ceŋzɛ̀n mɛ̀. 
Fɔɔnnɛ ǹkpìghà ɓi zi, ǹwog di jɛ̀ɛ̀ yɛ̀ɛ kpaakpaa mɛ lɛ: Sol! Sol wɔ̀, u yeeyeèsì mɛ̀ lɛ cɛ yɔ? 
Nni m̀ɓàkà lɛ: Kan, wɔ̀ yɛɛ ri ghɛn? Jɛ̀ɛ̀ ì ɓàg mɛ̀ lɛ: Mɛ̀ yɛɛ ri Yeesus ànɛ a Nazarɛt ànɛ ù ti, ù yeèyèèsì. 
Ɓumɓɛ m̀ɓaghà ǹɗaŋ ɗi ɓɔ, ɓɛ ghɛngà kìtɛɛtɛn, kìɓan kifog jɛ̀ɛ̀ ìnɛ ì tòòghrɛ̀ngà rì mɛ̀ yɛ̀ɛnɛ ɓɛ wokà ɓi. 
Fɔɔnnɛ ǹtɔkà min lɛ: Kan, cɛ kɛɛ̀ki ǹghɛ̀ɛ̀sɛɛ kì kìi? Kan à ɓàg mɛ̀ lɛ: Pɛ̀sɛn aɗyoo, u kɛǹ a Damas, wɔɔnnɛ ɓɛ ri wɔ̀ ɓiì rèsii com ki ù ghɛ̀ɛ̀sɛɛ kì kìi. 
Yɛ̀ɛ ǹɗɔ̀ɓkà kɛ̀ nghɛnɛn ti lɛ kìtɛɛtɛn kìn ki ɗiŋzìghà mɛ̀ tìɗyaŋ, nni ɓumɓɛ m̀ɓaghà rì ɓɔ ɓɛ ɓangà mɛ̀ ɓi càg, ɓɛ kɛǹ ɗì mɛ̀ a Damas.
Ŋwaàdɛŋ à ɓaghà wɔɔ ɗii lɛ Ananyas, à ɓaghà ŋwaànɛ à falɛ̀ngà ɓi rìgherɛ̀n à ki nɔ̀ɔnɔɔ̀tì ɓìdɔ̀gsɛna ɓis, Ɓɛ̀yudɛ̀n ɓɛ̀cèm ɓɛ ɓɛ ɓaghà a Damas, ɓɛ sɛsɛ̀kà nyi. 
Nni à yùghà mɛ̀ kì ghɛɛ̀, à kpaa mɛ̀ lɛ: Geni wɛ̀m Sol, ghɛnɛn tì, ɓi cààmɛ̀n kɔm̀ kiǹ nnɛ mis mɛ̀m mɛ ghaskà kì ŋwàrɛɛ, ǹtumɛ̀n tì rìghɛnɛ̀n ǹki ghɛn nyi. 
Nni Ananyas à kpaaghà mɛ̀ lɛ: Bɛ̀ll à ɓɛ̀seŋi ɓis à lokà wɔ̀ kì ɓɔ̀ni lɛ, u yi rìkɔ̀n ɗii, ù ghɛn m̀bobog à mum ànɛ à rì lɛ saaɗ ù ki wog jɛ̀ɛ̀ ìnɛ ì kpaŋiì ɓi ŋwɔm wìì; 
ɓisuulɛ ù rì ɓiì ɓaà wusìnɛ̀ɗ wìì, lɛ u ghagsi ɓum ɓɛ̀cèm ɓìɓan ɓi ù kìghà lɛ, ù ghɛn, ù ki wog. 
Nni ɓigomìnɛ, kɔ̀ɔ lɛ̀mziti, pɛ̀sɛn aɗyoo u teɗ bàɓtis ɓi ɗii ɗi Kan, di ɓiɓe ɓyɔɔ ɓyɛɛ ɓa ɓìsòòyɛn.
Yɛ̀ɛ ǹsugtìghày a Yorisalɛm, nni ǹghay wɛ̀m wu faŋìghà di m̀ɓɔ̀ɔɓɔŋzàg ɓi naà-Bɛ̀ll, 
fɔɔnnɛ ǹghɛngà Kan, à kpaa mɛ̀ lɛ: Kìya lɛ fyɛ̀ɗ, u fyaŋzi kì pɛ̀sɛɛ a Yorisalɛm lɛ ɓumɓɛ wɔɔ ɓaa gherɛn ɓi ɓiban ɓi ù rì ɓɔ ɓiì ghagsii ɓi rarɛ̀n ɗì mɛ̀. 
Nni ǹkpaaghà lɛ: Kan, ɓɔmiɗ ɓɛ yii lɛ, mɛ̀ɛ nkɛ̀ngì ɓi naa yi bɔ̀ŋzɛ̀n, di mɓanɓan yi ɓumɓɛ ɓɛ gherɛɛ wɔ̀, m̀pìpìg ɓɔ ɓi naà-zày, ǹki reereɓsì lɛ ɓɛɛ ɓog ɓɔ kìtòn. 
Yɛ̀ɛ ɓɛ wowɔlà wusìnɛ̀ɗ wɔ̀ɔ̀ ànɛ lɛ Ityɛn mɛɛ̀miɗ m̀ɓaghà wɔɔ, mɛ̀ m̀ɓaghà girig ɓijɛ̀m ì ɓɛ̀roɓɛ ɓɛ wolà nyi ɓɛ̀n, mɛ̀ yɛɛ ki ɓèŋɓèŋgà ɓìlàà ɓyaa. 
Nni Kan à kpaaghà min mɛ lɛ: Kɛ̀na ɓisuulɛ, ǹɗì wɔ̀ ɓiì romi fìràɓ, ɓi ɓìlɔ̀ŋ ɓi ɓumɓɛ ɓɛ yin Ɓɛ̀yudɛ̀n. 
Yɛ̀ɛ Ɓɛ̀yudɛ̀n ɓɛ ɓɛ ka kɔ̀rìghà lɛ fyòoog lɛ ɓɛɛ wog ɓìtòkì ɓii ɓɛ mɛɛ̀ wokà jɛ̀ɛ̀ ì siitòn inɛ̀n, nni ɓɛ tumɛ̀ngà rìsyan jɛ̀ɛ̀ aɗyoo lɛ: Pisi ɓìsi ŋwaànɛ bììbiì, ki ghɛ̀ɛ̀sɛɛ tì ɓi lɛ a ghɛghɛɓ. 
Yɛ̀ɛ ɓɛ syansyàngà fɔlɔɔ di ɓɛɛ̀ màmag ɓilàà ɓyaa, ɓɛ raràɓ kùrùɓu ɓɛ pampàm aɗyòò. 
Nni ǹkɔ̀mɛ̀n ɓɛ̀sujàà à kpaaghà lɛ ɓɛɛ ɗiŋzi Pol ɓi gari, ɓɛ ki ɓog nyi kìtòn lɛ a kpaà cɛ kɛɛ kiì lɛ ɓumɓɛ̀n ɓɛɛ wog bim fɔlɔɔ ri nyi, ɓɛ syansyàn ɓi lèg ànɛn. 
Yɛ̀ɛ ɓɛ mɛɛ̀ kuɓsìghà Pol lɛ ɓɛɛ ɓog nyi kìtòn, nni à tɔkà ǹkɔ̀mɛ̀n ɓɛ̀sujàà àsàg lɛ: Ɓì rì lɛ ɓì ɓog muu Ròmɛŋ di ɓɛ ka yɔ̀mzi ɓi nyi? 
Yɛ̀ɛ ǹkɔ̀mɛ̀n ɓɛ̀sujàà àsàg ànɛn à wokà fɔlɔɔ, nni à kɛ̀ngà yɛ̀ɛ ǹkɔ̀mɛ̀n àgwey lɛ a kpaa nyi lɛ: Ù yii com ki u kɔ̀nkɔn lɛ u ki? Ŋwaànɛnii à rì muu Ròmɛŋ. 
Fɔɔnnɛ ǹkɔ̀mɛ̀n ɓɛ̀sujàà àgwey a yughà kì tɔɔ̀gh Pol lɛ: Ki ri saaɗ lɛ ù rì muu Ròmɛŋ? Pol à gherì lɛ: Ki ri saaɗ fɔ̀lɔ̀ɔ̀. 
Nni ǹkɔ̀mɛ̀n ɓɛ̀sujàà àgwey à kpaatìghà min lɛ: Mɛ̀ ǹsùùghràkà ɓyoo mɔ̀ɔ̀ni a ɓɛ̀làmì lɛ m̀ɓa ɓi nɗɛli wu muu Ròmɛŋ. Pol à kpaa lɛ: Mɛ̀ ǹɗì muu Ròmɛŋ à tumɛ̀n a rìyalɛ̀n. 
Fɔɔnnɛ ɓumɓɛ ɓɛ mɛɛ̀ ɓokà nyi kìtòn lɛ di a toòghrɛn ɓɛ ghaskà kì ghaaghraagh, nsoò ǹkɔ̀mɛ̀n ɓɛ̀sujàà àgwey à risìghà yɛ̀ɛ à wokà lɛ, Pol à rì muu Ròmɛŋ ɓisuulɛ, nnyɛɛ reɓsìghà lɛ ɓɛɛ kaŋ̀ nyi bɛn.
Ɓi duri tana, yɛ̀ɛ ǹkɔ̀mɛ̀n ɓɛ̀sujàà àgwey à kɔ̀nkɔ̀ngà lɛ, a konag kì yiì kìɓan ki Ɓɛ̀yudɛ̀n ɓɛ sɔmɛ̀ngà Pol miì nni à kpaaghà lɛ ɓɛɛ fumi nyi bɛn, à ki tɔg ɓɛpìrɛɛtìrɛ̀ ɓɛgwey rì ɓumɓɛ ɓi Sànèdìrɛŋ lɛ ɓɛɛ taŋzɛn, fɔɔnnɛ à yùghày rì Pol à rɛsì ɓɔ nyi asu.
Pol à pɛ̀ɛ̀zìghà mis rì ɓumɓɛ ɓi Sànèdìrɛŋ à kpaa lɛ: Ɓɔɔsoŋ̀, à kpaŋ gɛɛ̀nɛ, ǹɗem wu yin mɛ rì mɛ̀riighrikì nsoò lɛsàg, ɓi rìba ɗi lɛ rì mɛ̀ rì Bɛ̀ll.
Fɔɔnnɛ ǹlàmì ɓɛ̀pìrɛɛtìrɛ̀ àgwey ànɛ lɛ Ananyas à reɓsìghà ɓumɓɛ ɓɛ ɓaghà Pol jàŋbog lɛ ɓɛɛ ɓog nyi com ɓi ŋwɔm; nni Pol à kpaaghà min nyi lɛ: 
Bɛ̀ll nnyɛɛ wɔ̀ ɓiì ɓoògh, wɔ̀ com ki bàŋbàŋ ki puɓ ki! Ù kɔ̀rii foo lɛ, u yɔm̀ mɛ̀ ɓi ɓìdɔ̀gsɛna aɗyoo, kìɓan kifog kɔ̀ɔ ki nɔ̀ɔ̀ti com ki ɓìdɔ̀gsɛna ɓyɛɛ̀ kpaakpàà, ɓisuulɛ ù kpaa lɛ ɓɛɛ ɓog mɛ̀. 
Fɔɔnnɛ ɓumɓɛ ɓɛ ɓaghà Pol jàŋbog ɓɛ tɔkà nyi lɛ: Ù sɛmgii pìrɛɛtìrɛ̀ àgwey à Bɛ̀ll! 
Nni Pol à ɓàkà ɓɔ lɛ: Ɓɔɔsoŋ̀, màa yii ɓi lɛ pìrɛɛtìrɛ̀ àgwey yɛɛ ri, lɛ ki ri kì kànɛn lɛ, kɔ̀ɔ sɛm rifòm ɗi ɓi kìlɔ̀ŋ kɔɔ.
Yɛ̀ɛ Pol à yighà lɛ ɓumɓɛ̀n ɓɛ ri mɛ̀raŋ mɛɓɛɛ̀ lɛ, rì Ɓɛ̀fàrìzyɛŋ rì Ɓɛ̀sàdùsyɛŋ, fɔɔnnɛ à kpaaghà jɛ̀ɛ̀ aɗyoo ɓi nyìinyìm wàà lɛ: Ɓɔɔsoŋ̀, mɛ̀ ǹɗì Fàrìzyɛŋ, man à Fàrìzyɛŋ nni ɓɛɛ̀ sɔmag mɛ ɓisuulɛ, ǹɗì rì ǹtyweeyi lɛ ɓìloŋ ɓi ri ɓiì ghèmɓɛɛ. 
Pol à syɔɔ̀dìghà ɓi jɛ̀ɛ̀ inɛn di kìyoòyòò ki mɛ kpì ɓi nyìinyìm ànɛ lɛ, rì Ɓɛ̀fàrìzyɛŋ rì Ɓɛ̀sàdùsyɛŋ, fɔɔnnɛ ǹtaŋzɛn wu ghasɛ̀ngà gàɓ yiɓɛɛ̀. 
Ɓisuulɛ Ɓɛ̀sàdùsyɛŋ ɓɛɛ̀ sììrag ɓi ǹdɛli wulɛ: Com kidɛŋ ki yin lɛ rìghèmɓɛ̀n ɗi ɓilòŋ, nsoò lɛ ɓum ɓɛ titom, nsoò lɛ ǹghay. Wɔ̀lɛ Ɓɛ̀fàrìzyɛŋ ɓɔɔ̀ gheràg lɛ ɓyom ɓìn ɓìcèm ɓi ri wɔɔ. 
Yɛ̀ɛ kìyoòyòò ki kɛnkɛ̀ngà lɔŋ asu rì ìtèɗ, nni ɓɛ̀rèsàg-ɓìdɔ̀gsɛna ɓɛdɛŋ ɓɛ ɓi ǹɗaŋ wu Ɓɛ̀fàrìzyɛŋ ɓɛ pɛ̀sɛ̀ngà aɗyoo, ɓɛ rɛli ɓi kìɓan kiǹ rì ìtèɗ, ɓɛ kpaa lɛ: Ɓìsii ghɛɛ ɓi kiɓan ki ŋwaànɛ à kìi, ɓaà yi ɓi ǹghay wudɛŋ nsoò lɛ ŋwaà-fìtom adɛŋ yɛɛ ǹɗì lɛ à tòòghrɛ̀n rì nyi. 
Yɛ̀ɛ kìɓan ki ɓaghà di ki mɛ ɓàŋ, ǹkɔ̀mɛ̀n ɓɛ̀sujàà àgwey a risì lɛ ɓɛ ri ɓiì ki pàkii Pol nsoò m̀pàkakɛn fɔɔnnɛ à romgày ɓɛ̀sujàà lɛ ɓɛɛ yu nyi kì terì ɓi nyìinyìm a ɓumɓɛ̀n, ɓɛɛ pɛɛ̀zi nyi ɓi gari.
Yɛ̀ɛ ìru wu fingà, Kan à rèsɛ̀n Pol à kpaa nyi lɛ: Pol, kɔ̀ɔ càrɛn! Lɔŋ yɛ̀ɛ wɔ̀ɔ ǹlòmi kìtɛɛtɛn ɓi kìɓan ki ki seesee mɛ̀ a Yorisalɛm, nnɛ ù ghɛ̀ɛ̀sɛɛ tì kì lòmì aà Rom.
Yɛ̀ɛ duri i tangà nni Ɓɛ̀yudɛ̀n ɓɛ wɔrɛ̀ngà, ɓɛ kanɛ̀n bɛ̀ɗ lɛ, ɓwaànɛ̀n ɓwaa ɗi ɓi com, ɓɔ kɔɔ̀ ki nɔ nsoò mɛ̀nig di ɓɔɔ ka wey ɓi Pol. 
Ɓumɓɛ ɓɛ ɓaghà a dwìɗ i m̀ɓeɓɛn inɛ̀n ɓɛ ceeghà mɛ̀tin mɛɓɛɛ̀. 
Nni ɓɛ kɛngà kì tanɛɛ lɛ, rì ɓɛpìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ Ɓɛ̀yudɛ̀n, ɓɛ kpaa ɓɔ lɛ: Tyàa kànɛɛ bɛ̀ɗ ri ɓìsiì ɓɔmiɗ lɛ tì yin lɛ tì ɗi com di tì ka wey ɓi Pol. 
Nni ɓigomìnɛ, rì mìni rì ɓumɓɛ ɓi Sànèdìrɛŋ, tɔɔghna ǹkɔ̀mɛ̀n ɓɛ̀sujàà àgwey lɛ a yuiy mìni rì Pol, ɓi pwaà lɛ ɓi kɔ̀nkɔn lɛ, ɓi konag kì fiɓii kiɓan kii lɛ syeesyee. Ɓi ɓɛg wìs, tì ti ɓɛ̀pègsɛn lɛ ti wey nyi di à ka kpaŋ ɓi a lɔ̀ŋkin.
Yɛ̀ɛ mancɛɛ Pol àdɛŋ à wokà dwìɗ inɛ̀n, nni à kɛ̀ngà jàŋ inɛ ɓɛ lɔkà Pol, à wogsì nyi yɔ̀. 
Fɔɔnnɛ Pol à reŋìghà kìbog ki ɓi ɓɛ̀kɔ̀mɛ̀n ɓɛ̀sujàà, à kpaa nyi lɛ: Kɛ̀na kì foŋì dɛlì ìnɛ yɛ̀ɛ ǹkɔ̀mɛ̀n ɓɛ̀sujàà àgwey lɛ, à rì rì kìɓan ki lɛ a kpaà nyi. 
Nni ǹkɔmɛ̀n ɓɛ̀sujàà ànɛn à tekà dɛlì ìnɛn, à kɛ̀n ɗì yɔ̀ yɛ̀ɛ ǹkɔ̀mɛ̀n àgwey à kalì nyi lɛ: Kìmbùŋ ki lɛ Pol, kɛ yaa regii mɛ̀, ki kpaa lɛ ǹ-yuy rì dɛlì ìnɛ a lɔ̀ŋkɔɔ, ɓisuulɛ ì rì rì kìɓan kidɛŋ ki yɛ̀ɛ kpaà wɔ̀. 
Nni ǹkɔ̀mɛ̀n ɓɛ̀sujàà àgwey à ɓangà ŋwɔɓti ànɛ̀n ɓi càg, ɓɛ kɛǹ dwìɗ, à tɔg nyi lɛ: Kìɓan aɗi kɛɛ̀ki u kɔ̀nkɔn lɛ ù kpaà mɛ̀? 
Dɛlì ìnɛn ì ɓàg lɛ: Ɓɛ̀yudɛ̀n ɓɛ mɛ wooghrɛn jɛ̀ɛ̀ lɛ ɓɛɛ yu wɔ̀ kì tɔɔ̀gh lɛ ù kɛǹ ɗì Pol a Sànèdìrɛŋ rìduri, ɓɛ ri ɓiì ɓanɛɛ ɓi jɛ̀ɛ̀ ìnɛ lɛ, ɓɔɔ̀ kɔ̀nkɔn lɛ ɓɔɔ konag tì kì fiɓii kiɓan ki anɛ̀n. 
Nni kɔ̀ɔ wog com ki ɓɛ ri wɔ̀ ɓiì kpaà ɓisuulɛ ɓum ɓɛ ceeyɛn mɛtin mɛɓɛɛ̀, ɓɛ ri nyi ɓɛ̀ ranɗamɛn ɓi bee, ɓum ɓɛncèm ɓɛ ǹkànɛɛ bɛ̀ɗ lɛ, ɓɔɔ yin lɛ ɓɛ ɗi com, ɓɛ̀ kɛɛ̀ ki nɔ nsoò mɛ̀nig di ɓɔɔ ka wey ɓi Pol. Ɓigomìnɛ, ɓɛ ti ɓɛ̀pègsɛn nni jɛ̀ɛ̀ yɔ̀ɔ̀ yɛ̀ɛnɛ ɓɛɛ̀ ɓoŋɓòŋ. 
Fɔɔnnɛ ǹkɔ̀mɛ̀n ɓɛ̀sujàà àgwey à càɗkà ŋwɔɓti ànɛ̀n lɛ a kɛǹ. À ki siitɛn nyi lɛ kɛ̀ɛ kpaa mum lɛ, àa yùu nyi kì kpàkii dwìɗ inɛ̀n.
Nni ǹkɔ̀mɛ̀n ɓɛ̀sujàà àgwey à reŋìghà ɓɛ̀kɔ̀mɛ̀n ɓɛsàg ɓɛɓɛɛ̀, à kpaa ɓɔ lɛ: Terina ɓɛ̀sujàà lɛ: ɓɛ zɛy ɓɛ̀hɔnɗɛ̀ɗ ɓɛɓɛɛ̀, ɓɛ ɓi zòm yi kimbɛ̀rɛ̀ aɗyoo mɛ̀tin mɛraa rì ǹtɛ̀ɗ, ɓɛ̀roɓɛ mɛkɔ̀ŋ ɓɛ̀hɔnɗɛ̀ɗ ɓɛɓɛɛ̀; ɓi pegsɛn lɛ, ɓì rì ɓiì pɛ̀sɛɛ mɛkɛ̀ɛ̀ taànìn à rììru, ɓi rìkɛ̀n ɗi a Sezare. 
Ɓùŋɛɛna girig zòm i kìmbɛ̀rɛ̀ ɓisuu Pol, lɛ ɓi kɛǹ ɗì nyi yɛ̀ɛ gɔmìnà Felis lɛ soghàsogha. 
Fɔɔnnɛ à kàngà min kaàtà lɛ:
Mɛ̀ Kiloodɛ Lizyas, ǹtogsii wɔ̀ Felis gɔmìnà àgwey.
Ɓɛ̀yudɛ̀n ɓɛ mɓani ŋwaànɛ ǹɗomiì wɔ̀ ànɛ, ɓɛ ǹki ti lɛ ɓɛɛ wes̀ nyi, nni mɛ̀ɛ ǹkɛ̀ɛ rì ɓɛ̀sujàà, m̀ɓàtɛ̀n nyi ɓi ɓyàg ɓyaa, di m̀mɛ wog lɛ, à rì muu Ròmɛŋ. 
Nni yɛ̀ɛ mɛ̀ɛ ǹɗì rì zày ìnɛ lɛ, di màa yii kìɓan ki àa nkìi ɓɔ, nni mɛ̀ɛ ǹgherɛɛ lɛ ɓɛɛ yɔmzi nyi ɓi ǹtaŋ̀zɛn waa wulɛ Sànèdìrɛŋ. 
Ɓi ɓɛg wɛ̀m, mɛ̀ nghɛɛ lɛ, ɓɛɛ̀ sɔmag nyi ɓisuu ɓiɓan ɓi ɓi seesee ɓìdɔ̀gsɛna ɓyaa. Kìɓan kifog, à kìi ɓi bimiɗ à kìɓan anɛ ɓɛ ri lɛ ɓɛ wey nyi miì, nsoò lɛ ɓɛ pig nyi ɓi naà-zày. 
Nni yɛ̀ɛ ɓaa kɔ̀ŋɗɛɛ mɛ̀ lɛ, Ɓɛ̀yudɛ̀n ɓɛ mɛ tɔ̀kɛn lɛ ɓɛɛ wey nyi, fɔɔnnɛ màa ghàsi wɔ̀ nyi kì romìì, ǹki kpaa ɓum ɓii ɓɛ kiɓan lɛ, ɓɛɛ yu nyi kì sɔmɛɛ a lɔ̀ŋkɔɔ ɓɔmìɗ. Òo òò yaà.
Ɓɛ̀sujàà ɓɛ kighà lɔŋ ɓiɓan ɓìcèm ɓi ɓɛ kpaaghà ɓɔ lɛ ɓɛɛ ki. Ɓɛ teɗ Pol, ɓɛ kɛǹ lɔŋ ɗi nyi rì ìru wìn, ɓɛ kpaŋ a Aŋtipatiris. 
Ɓi duri tana, ɓɛ̀sujàà ɓɛ ɓɛ ɓaghà ɓi zi ɓɛ caɗkà ɓɛ̀roɓɛ ɓi zòm yi kimbɛ̀rɛ̀ lɛ ɓɛɛ ghaàgh rì nyi beèbɛ̀y, ɓɔɔ sugtìì rì jɛ̀m ɓi jàŋ inɛ ɓɛ ka lɔkà Pol. 
Yɛ̀ɛ ɓɛ̀sujàà ɓɛ ɓi zòm yi kìmbɛ̀rɛ̀ ɓɛ kpagà a Sezare, ɓɛ fa gɔmìnà kaàtà, ɓɛ ceesì Pol ɗì nyi. 
Nni gɔmìnà à ɓàlà kaàtà ànɛn à tɔg min Pol lɛ: Wɔ̀ɔ̀ rì ŋwaànɛ ɓi tum a zi abe? Ɓɛ resì nyi lɛ, ŋwaànɛ a Silisii yɛɛri. 
Fɔɔnnɛ à kpaaghà min nyi lɛ: Mɛ̀ m̀ɓiì yiì kìɓan kɔɔ di ɓum ɓɔɔ ɓɛ sɔmìnà ɓɛ mɛ kpaŋ fɛ. À reɓsì min ɓum lɛ, ɓɛɛ ka kɛ̀n ki lɔɔ̀gh Pol ɓi mɛɛ mɛ Eroodɛ.
Ajɛ̀m ì mɛ̀ru mɛtaǹ, nni pìrɛɛtìrɛ̀ àgwey ànɛ lɛ Ananyas à sɛngày a Sezare, ǹɗaŋ rì ɓɛ̀sɛ̀ɛ̀mɛn ɓɛ Ɓɛ̀yudɛ̀n ɓɛdɛŋ, rì loyà àdɛŋ ɗii lɛ Tɛrityul. Fɔɔnnɛ ɓɛ sɔmɛ̀ngà Pol rì gɔmìnà.
Nni ɓɛ reŋìghày Pol, Tɛrityul à tumɛ̀n rìkpaa ɗi kiɓan ǹŋwèe lɛ:
Gɔmìnà àgwey, coo syeesyee wɔ̀ɔ̀ a rìkɛ̀ɛ̀kɛ̀ɛ̀sì, rì nyɔɔnyɔn à rìwòŋzì ɗi ɓiɓan anɛ ù mɛ wòŋzì ɓi kìrɔɔ ki kilɔ̀ŋ kis, ɓi mɛ kì lɛ, ti ɓa rì fyòoog, tì ki nyàanyaàrɛ̀n rì ɓɛ̀syeesyee ɓɛ ɓiɓan ɓɛǹ ɓyààmɛ̀n ɓìcèm, jàŋbimiɗ, tì ki fafa ti wɔ̀ ɓìtògsɛ̀n. 
Ɓi ɗi lɛ tyɛ̀ ki ɓiisɛn wɔ kìyeesii, m̀ɓɔ̀ŋzii wɔ̀ lɛ, u ram̀ mɛ̀reè, u wog kìɓan ki nkìki lɛ ǹɗesi wɔ̀ kìden lɛ cɔs. 
Tìi ǹghɛɛ lɛ ŋwaànɛ à rì fìɓàg, a ɓiighɓigtì kìyoòyòò ɓi nyìinyìm à Ɓɛ̀yudɛ̀n ɓi Zi bimiɗ. Nnyɛɛ ki rìtì rìfòm ɗi righerɛ̀n ɗi nyɔn ɗi ɓumɓɛ a Nazarɛt. 
Àa mɛɛ̀ kì gi lɛ, a yogsi rìɓa ɗi naà-Bɛ̀ll yìs, ɗi ì rì kìcèlì nni tìi mɓani nyi, tì fèg lɛ ti yɔmzi nyi ɓi ɓìdɔ̀gsɛna ɓis. 
Kìɓan kifog, ǹkɔ̀mɛ̀n ɓɛ̀sujàà àgwey ànɛ lɛ Lizyas, àa n-yùu yì rì coo kigùg, à ɓàtɛ̀n nyi ɓi ɓyàg ɓis, 
à ki kpaa lɛ, ɓumɓɛ anɛ̀n ɓɛ kiɓan, ɓɛn ɓɛɛ yuiy fɛ a lɔ̀ŋkɔɔ; yɛ̀ɛ ù rì nyi ɓiì tɔɔ̀gh mɛ̀tɔɔ́ghtɔɔgh, nnɛ wɛ̀ɛmiɗ ù rì ɓiì ghɛɛ̀ saaɗ ànɛ ɓi ɓìɓan ɓi tì sɔmɛɛ nyi ɓi miì.
Ɓɛ̀yudɛ̀n ɓɛ ɓɛm̀dɛ̀ngà rìkpaa ɗi Tɛrityul ɗiǹ, ɓɛ kpaa lɛ fɔlɔɔ nnɛ kiǹ ki nɗì.
Nni gɔmìnà à reɓsìghà Pol rì càg lɛ, ànɛ̀n a toòghrɛn, fɔɔnnɛ à kpaaghà min lɛ: Mɛ̀ ǹ-yii lɛ ki mɛ finɛn bàlì yi bèg, yɛ̀ɛ waà yɔ̀myɔ̀m ɓìɓan fɛ ɓi kìlɔ̀ŋ kis, fɔɔnnɛ ǹɗì rì ǹtyweeyi ɓi nɗem ɓi kìɓan kɛm̀ yɛ̀ɛ ǹti ɓiì kpaasɛɛ lɛ. 
Ù rì lɛ ù tɔg rì ɓum ɓɛdɛŋ ǹkòo ki mɛ cee mɛru ntɛ̀ɗ rì mɛɓɛɛ̀, yɛ̀ɛ mɛ̀ɛ mɓɔɔgh a Yorisalɛm lɛ mɓɔgsi Bɛ̀ll. 
Fɔɔnnɛ nsoò ɓi naà-Bɛ̀ll, nsoò ɓi naa yi bɔ̀ŋzɛ̀n, nsoò ɓi bàn, ŋwaàdɛŋ à tanɛɛ ɓi mɛ di ǹnyoonyolɛ̀n rì ɓum, nsoò; 
ɓumɓɛ ɓɛ ri ɓɛ, ɓɛ yin ɗi kìɓan kidɛŋ ki ɓɛ ri lɛ ɓɛ ɓaàzì sɔmìnà wàà miì yɛ̀ɛ ɓɛ rɛrɛlii lɔ̀ɔ̀. 
Kìɓan ki mɛ̀ ǹ-yii ki ri lɛ, nkìki Bɛ̀ll à ɓɛ̀seŋi ɓis kisay ɓi bee inɛ ɓɔɔ̀ rereŋi lɛ rìgherɛ̀n ɗi nyɔ̀n. Ǹgherɛɛ ɓìɓan ɓìcèm ɓi ɓi ri ɓi kaàtà à ɓìdɔ̀gsɛna ɓis, rì ɓi ɓɛ̀kpaŋzì-ɓìɓan ɓɛ kangà; 
ǹɗi rì dyàɓɛn yɛ̀ɛ Bɛ̀ll, nsoò ɓɔ girig, lɛ ɓumɓɛ ɓɛ ri lɛ saaɗ, nsoò ɓɛ ɓɛ yin lɛ saaɗ, ɓɛ ri ɓiì ghèmɓɛɛ ŋwosi righèmɓɛ̀n ɗi ɓilòŋ. 
Kìɓan kin kɛɛ̀ki mɛ̀ girig ntèeteèsì nyoo ɓyààmɛ̀n ɓìcèm lɛ, ǹɗem wɛ̀m wɛɛ ɓa kɛ̀ɛ̀ bɛ̀lɛn ɓi mis mɛ Bɛ̀ll, rì ɓi mis mɛ ɓum. 
Di ki mɛ finɛn bèg lɛɛ̀gwey yɛ̀ɛ ǹghaghìghà, nnɛ mɛ̀ɛ n-yùu rì ɓyom lɛ nkaɓsag rì ɓumɓɛ nyìighnyìg ɓɛ ɓi kìlɔ̀ŋ kɛm̀, ǹki fùnɛn ɓituwe ɓi rìɓɔgsì ɗi Bɛ̀ll. 
Nni fɔɔnnɛ ɓɛ ntanɛɛ mɛ̀ ɓi naà-Bɛ̀ll di ǹti ɓiì lègsii zòghɛ̀n yɛ̀m, nsoò cììba ki ɓum, nsoò kìyoòyòò, com ɗì com ki n-yìn. 
Kìɓan kifog, Ɓɛ̀yudɛ̀n ɓɛdɛŋ ɓɛ a Azii ɓɔ yɛɛ nghɛ̀ɛ̀sɛɛ mɛ̀ kì yùu ki sɔmɛɛ a lɔ̀ŋkɔɔ, di ɓɛ nki rì lɛ, ɓɛ ɓa rì kìɓan ki ɓɛɛ cɔɓɛn ɓɛ raɗ ɗì mɛ̀. 
I ki yin fɔlɔɔ, ɓumɓɛ ɓɛɛ kali min kiɓan kiɓeɓtɛn ki ɓɛ nghɛɛ lɛ ǹkìi ŋwos anɛ ɓɛ n-yɔ̀mzii mɛ̀ ɓi Sànèdìrɛŋ. 
I ki cee ɓi lɛ, jɛ̀ɛ̀ ìnɛ mɛ̀ɛ nkalii ɓi nyìinyìm wàà lɛ: M̀mɛ rɛli ɓɛyɔ̀m gɛɛ̀nɛ ɓi mis min lɛ, kìɓan ki righèmɓɛ̀n ɗi ɓiloŋ wa?
Fɔɔnnɛ Felis ànɛ à konàkà kì yiì kìɓan ki ɓi dɔgtɛ̀n ìnɛn, à pɛ̀ɛ̀zìghà kìɓan rijɛ̀m à kpaa ɓɔ lɛ: Ǹɗì ɓiì yɔ̀mi kiɓan kin di ǹkɔ̀mɛ̀n ɓɛ̀sujàà àgwey ànɛ lɛ Lizyas à mɛ kpaŋ fɛ. 
Nni à reɓsìghà ǹkɔ̀mɛ̀n ɓɛ̀sùjàà àsàg lɛ, a pɛɛ̀zi Pol ɓi naà-zày, ɓɛ̀ kɛɛ̀ ɓiisɛn nyi kìɓèŋɓeŋi, ɓɛ kɛɛ̀ ki règ ɓum ɓii lɛ ɓɛɛ ghɛɛ̀ghɛ̀ɓsì nyi.
Yɛ̀ɛ̀ ɓɔɔ mɛru ɓɛ ghaghìghà, Felis à yùy ɓɛɛ̀ giy anɛ lɛ Durusil, ànɛ à ɓaghà gɔ̀n ì Ɓɛ̀yudɛ̀n, nni à kpaaghà lɛ ɓɛɛ regiì nyi Pol. Nni Pol à kpaaghà nyi kìɓan ki ki seesee ǹtyweeyi wu ɓi Kiris Yeesus. 
Wɔ̀lɛ yɛ̀ɛ ɓìtòkì ɓi ɓaghà di ɓyaa kɛ̀n ki kòmi saaɗ ànɛ a kɔ̀ngi Bɛ̀ll, rì rìɓan ɗi ǹɗem ɗi lɛ mum kɛ̀ɛ kì ɓiɓan ɓi ɓeɓtɛn, rì yɛ̀ɛ Bɛ̀ll à ri ren ɓum ɓìɓan, nni Felis à risìghà, à kpaa lɛ: Ɓigomìnɛ ù rì lɛ, ù ka sugtì, ǹɗì wɔ̀ ɓiì regii ti di ǹghɛɛ kìrɔŋiɗ. 
À mììmìngàkà tìtyɛɛ̀ lɛ Pol à rì nyi ɓiì faà mɔ̀ɔ̀ni. Fɔɔnnɛ à kìkìghà lɛ, rì ŋwos rì ŋwos à reŋì nyi lɛ ɓɛɛ tokì.
Yɛ̀ɛ bèg yi ghaghìghà yiɓɛɛ̀, nni ɓɛ romgày gɔmìnà àdɛŋ ɗii lɛ Pɔrisyus-Fɛstus ɓi-kɔ̀ɔ̀ wu Felis. Yɛ̀ɛ Felis à kɔ̀nkɔ̀ngà lɛ a puɓsi Ɓɛ̀yudɛ̀n ǹɗem, nni à càɗkà Pol ɓi naà-zày.
Wɔ̀lɛ ajɛ̀m ì mɛ̀ru mɛraa ànɛ gɔmìnà ànɛ lɛ Fɛstus à kpagà ɓi kìden ki zi ki à kɔ̀mɛ̀ngà, à pɛ̀sɛ̀ngà a Sezare, à ɓɔg a Yorisalɛm. 
Fɔɔnnɛ ɓɛ̀pìrɛɛtìrɛ̀ ɓɛgwey rì ɓìtèetèd ɓi ɓum ɓi a Ɓɛ̀yudɛ̀n, ɓɛ yughà nyi kìghɛɛ̀ lɛ ɓɛɛ sɔmɛn Pol. 
Fɔɔnnɛ ɓɛ ɓɔŋzàkà Fɛstus lɛ, i à rì lɛ à gherɛ̀n lɛ ɓɛɛ yuiy rì Pol a Yorisalɛm, lɛ ɓɔɔ ɓaghà di ɓɛ mɛ tɔ̀kɛn lɛ, ɓɛ ri nyi ɓiì ɓoŋì ɓi bee lɛ ɓɛɛ wey. 
Wɔ̀lɛ Fɛstus à pɛ̀ɛ̀zìghà ɓɔ lɛ Pol à rì ǹlɔlɔghɛn a Sezare, rì tì lɛ, nyimiɗ a ghɛ̀ɛ̀sɛɛ kì sugtii wɔɔ lɛ fyɛ̀ɗ. 
Nni à ɓɔ̀ɓkà jɛ̀ɛ̀ lɛ: I ɓum ɓɛdɛŋ ɓɛ ɓi mìni ɓɛ ri rì bee, ɓɛɛ nɔɔ̀tiì mɛ̀, di ti sɛǹ a Sezare ǹɗaŋ, lɛ i ŋwaànɛ̀n à rì rì kìɓan kiɓeɓtɛn ki àa nkìi, ɓɛɛ sɔmɛn nyi.
Fɛstus à ghagsìghà ɓi mɛru mɛ ceeyɛn taàraa nsoò lɛ ǹtɛ̀ɗ a lɔ̀ŋkaa, fɔɔnnɛ à sugtìghà a Sezare. Ɓi ɗuri tana nnɛ à kɔ̀rìghà ɓi kìkpanà ki ɓɛyɔ̀m, à rom lɛ ɓɛɛ teɗ yì Pol. 
Yɛ̀ɛ Pol à yùghày, Ɓɛ̀yudɛ̀n ɓɛ ɓɛ pɛsɛ̀ngày a Yorisalɛm, ɓɛ kɔmzɛ̀ngà nyi, ɓɛ kpaa ɓìɓan ɓi ɓeɓtɛn lɛɛ̀gwey ɓɛ raràɗ ɗi nyi, kìɓan kifog ɓɛ kpaakpààghà ɓìɓan ɓìn rì ŋwɔm kɛ̀ɛ̀ com ki ki resii lɛ ɓi ri saaɗ. 
Pol à yɔ̀myɔ̀mgà lɛ: Ǹsɛ̀rii ɓi kiɓan kidɛŋ ki rarɛ̀n ɗì ɓìdɔ̀gsɛna ɓi Ɓɛ̀yudɛ̀n nsoò lɛ rì naà-Bɛ̀ll, nsoò rì Kaaza. 
Yɛ̀ɛ Fɛstus à kɔ̀nkɔ̀ngà lɛ a puɓsi Ɓɛ̀yudɛ̀n mɛ̀rem nni à tɔkà Pol lɛ: Ù rì lɛ, ù gherɛ̀n lɛ, ù kɛǹ a Yorisalɛm ɓɛɛ yɔm̀ kìɓan kɔɔ wɔɔ di mɛ̀ ǹɗì ǹkɔ̀kɔriyɛn? 
Nni Pol à ɓàkà lɛ: Ǹɗɛrɛlii ɓi ɗi lɛ, nkpaŋ ɓi kìkpanà ki ɓɛyɔ̀m ki Kaaza, wɔɔnnɛ ɓɛɛ reǹ kìɓan kɛm̀; ǹkìi ɓi Ɓɛ̀yudɛ̀n nsoò maa kìɓan adɛŋ à m̀ɓeɓtɛn lɔŋ yɛ̀ɛ wɛ̀ɛmiɗ ù yii. 
Nkòo ki rì lɛ ǹɗì rì zɛ̀ɗ, nsoò lɛ i mɛ̀ɛ ǹkìi kìɓan ki lɛ ɓɛɛ wey mɛ̀ miì, màa ɓèn ɓi riwù, kìɓan kifog i ki ghɛnɛɛ lɛ saaɗ à yin ɓi ɓìɓan ɓi ɓɛ sɔmɛɛ mɛ̀ miì nsoò lɛsàg, mum à yin ri ìtèɗ wulɛ, à teɗ mɛ̀ à fa rì ɓɔ; ǹghagsii kìɓan kɛm̀ yɛ̀ɛ Kaaza. 
Yɛ̀ɛ Fɛstus à tɔkà ɗyomzɛ̀n ɗì ɓumɓɛ ɓɛ nɗeɓkì nyi, nni à ɓàkà min Pol lɛ: Yɛ̀ɛ ù ghagsii kìɓan kɔɔ yɛ̀ɛ Kaaza, ù rì ɓiì kɛ̀ɛ a lɔ̀ŋkii.
Yɛ̀ɛ ɓɔɔ mɛru ɓɛ ghaghìghà, nni rìfòm ɗi lɛ Agiripa ɓɛɛ Berenis, ɓɛ yughày a Sezare lɛ ɓɛɛ togsi Fɛstus. 
Yɛ̀ɛ ɓɛ ghɛ̀ɛ̀sɛ̀ngà kìghagsii gàɓ ì mɛ̀ru wɔɔ, fɔɔnnɛ Fɛstus à rèsìghà rìfòm kìɓan ki Pol à kpaa lɛ: Felis, àa ncàri ŋwaàdɛŋ fɛ ɓi naà-zày. 
Nni yɛ̀ɛ mɛ̀ɛ ǹɗìì a Yorisalɛm, ɓɛ̀pìrɛɛtìrɛ̀ ɓɛgwey rì ɓɛ̀sɛ̀ɛ̀mɛn ɓɛ Ɓɛ̀yudɛ̀n ɓɛ n-yùu nyi kìsɔmɛɛ, ɓɛ ki kpaa mɛ lɛ, mɛ̀ɛ nfa ànɛ̀n rìnàn. 
Nni mɛ̀ɛ mɓàagh ɓɔ lɛ: Ɓɛ̀ròmɛŋ ɓɛ yin ɗi kìsyɔ̀ɔ̀ ki lɛ, i ɓɛ sɔmɛɛ mum ɓɛ gherɛ̀n lɛ ɓɛɛ wes̀ ŋwaànɛ̀n, di à ka rɛɛsɛn ɓi ri ɓumɓɛ ɓɛ sɔmɛɛ nyi, ɓɛ càɗ nyi cààmɛ̀n ki lɛ a kpaàsɛn ɓi ɓìɓan ɓi ɓɛ kpaakpaa ɓɛ raràɗ ɗì nyi. 
Nni yɛ̀ɛ ɓɛ n-yùu yì fɛ, mɛ̀ mɓoŋi ɓi lɛ cààmɛ̀n kɛɛ ghaàgh, mɛ̀ɛ nkɔ̀rii ɓɛ̀yɔ̀m ɓi duri tana, ǹki rom lɛ ɓɛɛ teɗ yì ŋwaàncèm. 
Yɛ̀ɛ ɓɛ nɗɛlii ɓɛ̀yɔ̀m, ɓum ɓɛ kiɓan ɓɛ ǹkpaa ɓi nsoò kìɓan kifog ɓi ɓìɓan ɓi ɓeɓtɛn ɓi mɛ̀ɛ ǹfèfeegh lɛ, à ɓaghà lɛ à kì. 
Paàzì wàà àa nɗì ɓi kìɓan ki ki seesee rìgherɛ̀n ɗyaa, à ɓiìɓììsɛ̀n ɓi kìɓan ki ŋwaàdɛŋ lɛ Yeesus, ànɛ à wughà, wɔ̀lɛ Pol nyii kalàg lɛ, ànɛn à rì cem. 
Ɓi ɓɛg wɛ̀m, com ki mɛ̀ɛ nɗi lɛ ǹkpaa ɓi kìɓan kiǹ ki ǹ-yeesii mɛ̀. Fɔɔnnɛ mɛ̀ɛ m̀mɛɛ̀ kpaa nyi lɛ, i à kɔ̀ni a kɛǹ a Yorisalɛm, ɓɛɛ yɔm̀ kìɓan kii wɔɔ. 
Wɔ̀lɛ Pol àa ntɔɔgh lɛ kìɓan kii kɛɛ ghaàgh yɛ̀ɛ Kaaza. Fɔɔnnɛ mɛ̀ɛ nkalii lɛ, ɓɛɛ ka ɓèŋ nyi ɓi naà-zày à kpaŋ ŋwos anɛ ǹɗì nyi ɓiì romì yɛ̀ɛ Kaaza.
Nni Agiripa à kpaaghà Fɛstus lɛ: Mɛ̀ɛ nkɔ̀nkɔn lɛ nwog ǹkpaà wu ŋwaànɛ̀n. Fɛstus à ɓàg nyi lɛ, ù rì ɓiì woògh rìduri.
Yɛ̀ɛ duri i tangà Agiripa ɓɛɛ̀ Berenis ɓɛ yughày ri coo rìgwey ɓɛ ɗiŋì ɓi naà-ɓɛ̀yɔ̀m, ɓɛ̀kɔ̀mɛ̀n ɓɛ̀sujàà ɓɛgwey, rì ɓɛ̀lem ɓɛ ɓum ɓɛ ɓi bàn ɓɛ nɔɔ̀nɔ̀ɔ̀tìghày ɓɔ. Fɔɔnnɛ Fɛstus à romgà min lɛ ɓɛɛ yuis̀ rì Pol.
Nni Fɛstus à kpaaghà lɛ: Rìfòm Agiripa rì mìniìcèm ɓɛ ɓì rì fɛ rì ɓìsi, ǹwaànɛ ɓi seesee anɛ Ɓɛ̀yudɛ̀n ɓɛ̀cèm ɓɛ yughà mɛ̀ kìghɛɛ̀ lɛ rì a Yorisalɛm rì fɛfɛ bisu wii, ɓɛ tɔtɔ̀g mɛ̀ jɛ̀ɛ̀ aɗyoo lɛ, ɓɛɛ wey nyi. 
Wɔ̀lɛ ɓi mɛ̀, mɛ̀ɛ nghɛɛ ɓi kiɓan kiɓeɓtɛn ki à kìi ki ɓɛ ri lɛ ɓɛ wey nyi miì, nni yɛ̀ɛ nyimiɗ yɛɛ ntɔɔgh lɛ kìɓan kii kɛɛ ghaàgh yɛ̀ɛ Kaaza, nni mɛ̀ɛ nkpaa lɛ, ǹɗi nyi ɓiì romì wɔɔ. 
Wɔ̀lɛ ǹka yin ɗi bimiɗ à kìɓan anɛ ǹɗì lɛ ǹkàn Kaaza ɓi kìɓan ki ǹwaànɛ, fɔlɔɔ nnɛ ǹɗɛsii nyi fɛ ɓi mis min, a ɓiisɛ̀n ɓi mis mɔɔ, wɔ̀ rìfòm Agiripa lɛ i tyàa mɔ̀ɔmɔmgì kìɓan kii, fɔɔnnɛ mɛ̀ ǹ-yi cɛ kɛɛ̀ki ǹɗì lɛ ǹkàn Kaaza; 
lɛ ki ri ɓiì ɓaà kìdìmìdimi ki kiɓan, di ǹɗomi kìmbùŋ yɛ̀ɛ Kaaza kɛ̀ɛ ǹɗèsi ɓiɓeɓtàg ɓi ɓiɓan ɓi ki nsɛ̀raagh lɛ tɛntɛ̀ɛ̀n.
Nni Agiripa à kpaaghà Pol lɛ: Tì faa wɔ̀ ìtèɗ wulɛ, u kpaàsɛn. Fɔɔnnɛ Pol à nàmgà càg, à tumɛ̀n mɛ̀kpaà lɛ:
Rìfòm Agiripa, ǹɗì rì kìnyàà lɛ nɗɛli gɛɛ̀nɛ ɓi mis mɔɔ, lɛ n-yɔm̀ ɓìɓan ɓi Ɓɛ̀yudɛ̀n ɓɛ ti ɓɛ sɔɔ̀sɔ̀mɛ̀n mɛ̀ miì 
ɓisuulɛ, ù yii ɓìsyɔ̀ɔ̀ ɓi Ɓɛ̀yudɛ̀n ɓìcèm lɛ syeesyee, rì ɓìɓan ɓi ɓi ti ɓi syogàg yì nyoey ɓi nyìinyìm wàà, fɔɔnnɛ m̀ɓɔ̀ŋzaagh wɔ̀ lɛ, u maàsi ǹɗem, u woòg kìtòkì kɛm̀.
Ɓɛ̀yudɛ̀n ɓɛ̀cèm ɓɛ yii cɛɓ kɛ̀m, à tumɛ̀n di ǹkaka maa ŋwɔɓti, yɛ̀ɛ ǹghɛghɛɓi a Yorisalɛm ɓi kìlɔ̀ŋ kɛm̀. 
Ɓɛ yii mɛ̀ fìɗyàɓ, ɓaa ki rì lɛ, ɓɛ ɓa ɓɛ̀wusìnɛ̀ɗ ɓɛm di ɓɛ kɔnì, lɛ ǹghɛghɛ̀ɓkà yɛ̀ɛ Ɓɛ̀fàrìzyɛŋ ɓɛ ɓɛ ri ɓumɓɛ ɓɛ cìɓtaagh rìɓèŋ ɗi ɓisyɔ̀ɔ̀ ɓi ɓi rìgherɛ̀n ɗis. 
I ǹki rɛrɛlii gɛɛ̀nɛ ɓi ɓɛ̀yɔ̀m, ki ri ɓisuu ntyweeyi wu ɓi ǹkàg wu Bɛ̀ll à faghà ɓɛ̀seŋi ɓis. 
Nkàg wiǹ wɛɛ̀wu mɛ̀kuu mis mɛcèm ntɛ̀ɗ ɗì mɛɓɛɛ̀rɛn mɛ mɛɛ̀ ɓɔɔɓɔgsì Bɛ̀ll lɛ rì ìru rì ŋwos kɛ̀ɛ̀ rìfɔɛy, mɛ tyweetywèèyì lɛ wu ri ɓiì roni rìfòm, ɓisuu ntyweeyi wiǹ innɛ Ɓɛ̀yudɛ̀n ɓɛɛ̀ sɔmag mɛ. 
Ɓisuucɛ nnɛ mìniì teki nyoey lɛ Bɛ̀ll à yin lɛ à ghèmzì ɓìloŋ?
Ɓi ɓɛg ànɛ a lɔ̀ŋkɛm̀ ǹfèfèkà lɛ, ki ghɛɛ̀sɛɛ lɛ nɗuù rì ɗii ɗi Yeesus ànɛ a Nazarɛt bee yicèm. 
Kìsay kiǹ kɛɛ̀ki ǹkìghà a Yorisalɛm lɛ mɛ̀ɛmiɗ m̀pìkà ɓɛ̀gherɛ̀n lɛɛ̀gwey ɓi naà-zày rì ìtèɗ wu ɓɛ̀pìrɛɛtìrɛ̀ ɓɛgwey ɓɛ faghà mɛ̀. Mɛ̀ɛ nki ti m̀ɓɛmdàg fèg wàà di ki kpaŋi lɛ ɓɛɛ wey ɓɛ̀gherɛ̀n. 
Mɛ̀ɛ nti m̀pɔnɔsàg ɓɔ ɓi naa yi bɔ̀ŋzɛ̀n yìcèm, ǹkàŋkaŋ ɓɔ lɛ, ɓɛɛ càɗ rìgherɛ̀n ɗyaa; bim yɛm̀ ìnɛ rì ɓɔ ì tèghɛ̀ngà lèg ànɛ lɛ, mɛ̀ɛ nti ǹkɛ̀ngàg ɓɔ ki ɓangii nsoò ɓi bàn yi tiràɓ.
Fɔɔnnɛ ǹkɛ̀ngà ŋwos adɛŋ a Damas, di ɓɛ̀pìrɛɛtìrɛ̀ ɓɛgwey ɓɛɛ romi mɛ̀, ɓɛ fa mɛ̀ kaàtà lɛ, ɓɔɔ faa mɛ̀ ìtèɗ wulɛ nkɛǹ. 
Yɛ̀ɛ ǹkɛ̀nkɛ̀ngà di toroɓ à tiì rìfòm, fɔɔnnɛ ǹghɛngà di coo kitɛɛtɛn ki kii yì aɗyoo lɛ ŋwààɗ, ki yuis̀, ki ceŋzɛ̀n lɛ rì mɛ̀, rì ɓumɓɛ tì ɓaghà rì ɓɔ. 
Fɔɔnnɛ ɓìsi ɓɛ̀sɛ̀ɛ̀ ɓɛ̀cèm tì kpìlàkà ɓi zi, ǹwog min di jɛ̀ɛ̀ ìdɛŋ yɛ̀ɛ kakali mɛ ɓi rì èbìreegh lɛ: Sol wɔ̀ sol wɔ̀, ù yeeyeèsì mɛ̀ lɛ cɛ? Ki rì wɔ̀ ɓiì ɓaà ǹtɔɓ lɛ u kɛnkɛn asu, ù yaàghyààghrɛ̀n yɛ̀ɛ Sanìnya ànɛ à risii ɓi nkpas wu m̀ɓèŋì wìì. 
Nni ǹtɔkà nyi lɛ: Kan, wɔ̀ yɛɛ ri ghɛn? Kan à ɓàg mɛ̀ lɛ: Mɛ̀ yɛɛ ri Yeesus ànɛ u yeeyeèsì. 
Kìɓan kifog, pɛ̀sɛn aɗyoo, u rɛli mɛ̀rɛy lɛ kìɓan ki ǹɗèsɛɛ wɔ̀ miì ki ri lɛ, nkɔ̀nkɔn lɛ u ɓa ǹkìì-kìsay wɛm̀, ù ki ɓa wusìnɛ̀ɗ wɛ̀m lɛ u kakali ɓum yɛ̀ɛ wàa ghɛɛ mɛ̀ gɛɛ̀nɛ, ù rì ɓiì ki kakalii ti ɓɔ ɓìɓan ɓi ǹɗì wɔ̀ ɓiì rèsii ti. 
Ǹɗì ɓiì kàmɛɛ ri wɔ̀ ɓi nyìinyìm à Ɓɛ̀yudɛ̀n rì ɓi nyìinyìm à ɓìlɔ̀ŋ ɓizɛy ɓi ǹɗomi wɔ̀ wɔɔ, lɛ u ŋwàɗ ɓyɔ mis, 
di ɓyɛɛ pɛsɛn yì ɓi birìm, ɓyɛɛ yu ɓi kìtɛɛtɛn, ɓi leg yì ɓi rìlàmì ɗi Satàn, ɓi yuiy yɛ̀ɛ Bɛ̀ll, fɔɔnnɛ ɓɛ ri ɓiì kìi lɛ, i ɓɛ mɛ gherɛn mɛ, Bɛ̀ll à cenɛ̀n ɓɔ ɓìbe ɓyaa, à ki fa ɓɔ ìkɔ̀ɔ̀ ɓi ǹɗaŋ wu ɓum ɓii.
Rìfòm Agiripa, fɔlɔɔ nnɛ ǹkìghà ɓi ɓɛ̀lɔg ɓi kìɓan ki ki resɛ̀ngày mɛ̀ kiǹ aɗyòò. 
Wɔ̀lɛ ǹka lokà kìkalii ɓumɓɛ a Damas ɓìɓan ɓi Bɛ̀ll, ǹkalì girig ɓumɓɛ a Yorisalɛm rì ɓɛ ɓi zi ì Zyude bimiɗ, à kpagì lɛ rì ɓumɓɛ ɓi ɓìlɔ̀ŋ ɓizɛy miì; ǹkpaakpààghà ɓɔ lɛ, ɓɛɛ lɔɔ̀ghrɛn mɛ̀rem, ɓɛɛ gherɛn Bɛ̀ll ɓɛ ki kì ɓiɓan ɓi ɓyɛɛ resi lɛ, cɛɓ kaa ki ti kìlɔ̀gtɛn. 
Kìɓan kiǹ kɛɛ̀ki Ɓɛ̀yudɛ̀n ɓɛ mɓani mɛ̀ miì ɓi naà-Bɛ̀ll, ɓɛ kɔǹ lɛ di ɓaa woli mɛ̀. 
Wɔ̀lɛ, rìɓèŋ ɗi Bɛ̀ll a ɓèŋɓeŋ mɛ, ɗyɛɛ kiì lɛ, m̀ɓaɓa ɓi cɛɓ à kpaŋ gɛɛ̀nɛ, fɔɔnnɛ ǹɗì fɛlɛ yɛ̀ɛ wusìnɛ̀ɗ ànɛ a kakali lɛ, rì ɓɔɓti, rì ɓɛ̀sɛ̀ɛ̀mɛn, ɓiɓan ɓii, kɛ̀ɛ ǹki sagti kiɓan kidɛŋ ɓi ɓìɓan ɓi ɓɛ̀kpaŋzì-ɓìɓan rì Moyis ɓɛ kpaaghà lɛ, ɓi ri ɓiì kìlɛɛ, 
ɓyɛɛ ri lɛ: Kiris à ghɛ̀ɛ̀sɛ̀ngà kìwiì, à ki ɓa ŋwaà ǹtonto ànɛ a ghemɓɛn yì a ɓìloŋ, à lòm kìtɛɛtɛn ɓi kìlɔ̀ŋ kis rì ɓi ɓìlɔ̀ŋ ɓimbog lɛ ɓyɛɛ yi lɛ ɓi ri ɓiì ɓaà rì cɛɓ.
Yɛ̀ɛ Pol à kpaàkpààsɛ̀ngà fɔlɔɔ, nni Fɛstus à kpaaghà jɛ̀ɛ̀ aɗyoo lɛ: Pol, ù rì kìyèg, coo riyi ɗyɔɔ ɗi ɓiɓan ɗi ghaasii wɔ̀ kìyèg.
Pol à pɛ̀ɛ̀zì nyi lɛ: Coo gìn i mum Fɛstus, ǹ-yin kiyèg, ɓìɓan ɓi nkpaakpàà ɓi ri ɓìɓan ɓi saaɗ, ɓi ki wooghrɛn, 
Rìfòm ɗi yii ɓìɓan ɓi fɔɔnnɛ nkakali nyi ɓyɔ lɛ fwàafwàày lɛ ǹkonaagh kì yiì lɛ à còmɛɛ ɓi kiɓan miì nsoò kìfog, ɓyɛ̀ kɛɛ̀ ki ɓa ɓiɓan ɓi ɓi kilɛ̀ngà a rìnyam. 
Rìfòm Agiripa, ù gherɛɛ nya ɓìɓan ɓi ɓɛ̀kpaŋzì-ɓìɓan ɓɛ kpaaghà? Mɛ̀ ǹ-yii lɛ, ù ghɛrɛɛ ɓyɔ̀.
Nni Agiripa à kpaaghà Pol lɛ: Ki rɔɓi lɛsàg lɛ, u ki lɛ m̀ɓa kìristɛ̀n. 
Pol à ɓàg lɛ: Nsoò ki kilɛɛ ɓi fɔlɔɔ ɓigomìnɛ, rìkɔ̀n ɗyɛm̀ ɗi ri lɛ, nsoò gɛ fin, Bɛ̀ll a gherɛn lɛ rì wɔ̀, rì ɓum ɓɛ̀cèm ɓɛ ɓɛɛ̀ wowog ɓitòkì ɓyɛm̀ gɛɛ̀nɛ, ɓi ɓa ɓɛ̀gherɛ̀n yɛ̀ɛ mɛ̀, kìɓan kifog kɛ̀ ɓi ɓa ri ɓɛn yi mɛ̀ ǹɗì yi rì yɔ.
Fɔɔnnɛ rìfòm, rì gɔmìnà, rì Berenis, rì ɓum ɓɛ̀cèm ɓɛ ɓɛ ɓaghà rì ɓɔ, ɓɛ pɛsɛ̀ngà aɗyoo, 
ɓɛ kɛǹ dwìɗ ɓɛ kpaakpàà wɔɔ ɓɔ rì ɓɔ lɛ: Ŋwaànɛ à kìi ɓi kiɓan ki ɓɛ ri lɛ ɓɛ wey nyi miì, nsoò lɛ ɓɛ foŋ nyi ɓi naà-zày. 
Nni Agiripa à kpaaghà Fɛstus lɛ, i kɛ̀ kɛɛ̀ ɓa lɛ ŋwaànɛ à tɔkà lɛ kìɓan kii kɛɛ kɛǹ yɛ̀ɛ Kaaza, di ɓɛ cari nyi.
Yɛ̀ɛ ɓɛ rengà lɛ tì ghɛ̀ɛ̀sɛɛ kì kɛ̀ɛ a Italii ɓi fìtimà, nni ɓɛ tekà lɛ rì Pol, rì ɓum ɓɛdɛŋ, ɓɛ fa ɓɔ rì ǹkɔmɛ̀n-ɓɛ̀sujàà àsàg ànɛ ɓi kìtuu ki ɓɛsujàà ki ɓɛ nɗegì lɛ, ɓɛ̀sujàà ɓɛ Kaaza ànɛ a Italii ɗii lɛ: Zyulyus. 
Nni tì ɓɔkà fìtimà fi a Adiramit, lɛ fyɔ yɛɛ ghɛɛ̀sɛ̀ngà kìsòrii bèn ì rìɓày ìnɛ a Azii, fɔɔnnɛ tì pɛ̀sɛ̀ngà rì rìkɛ̀ɛ̀, tì ɓaghà ǹɗaŋ ɗi Aristarikɛ, ŋwaànɛ a Tesalonika, ɓi kìden ki zi ki a Masedwan.
Yɛ̀ɛ tì rɛlìghà a Sidɔŋ ɓi duri tana fɔɔnnɛ Zyulyus ànɛ à ɓeŋɓèŋgà Pol rì syeesyee à ǹɗem, à gherɛ̀ngà lɛ Pol a kɛǹ ki ghɛɛ̀ mɛ̀ghan mii, mɛɛ fa nyi ɓyom ɓi ɓi kaàkààrɛ̀ngà nyi. 
Yɛ̀ɛ tì pɛ̀sɛ̀ngà foo, nni tì narighà bèn ì rìɓày ìnɛ a Siipirɛ, ɓisuulɛ, bɛ̀ɓ ì ɓaghày ɓìsi asu, ì fɛɛ̀fɛ̀ɓsìì ɓìsi ɓi nyòò. 
Yɛ̀ɛ tì syààghà rìɓày ànɛ à rì jàŋbog rì jàŋ yi lɛ Silisii, rì Paŋfilii, nni tì kɛ̀ngà kìrɛlii a Mira ànɛ ɓi jàŋ inɛ lɛ Lisii. 
Wɔɔnnɛ ǹkɔ̀mɛ̀n-ɓɛ̀sujàà à ghɛngà fìtimà fidɛŋ fi a Alɛgsaŋdirii, fi fi kɛnkɛ̀ngà a Italii, à ɓɔgsì ɓìsi miì.
Fìtimà fi kɛɛ̀kɛ̀ɛ̀ghà lɛ tɛ̀tɛ̀rɛ̀ɛ̀, fɔɔnnɛ tì ghagsìghà mɛ̀ru lɛɛ̀gwey ɓi bee, tì ki kɛ̀n ki kpaŋì jàŋbog rì Kiniidɛ di tyàa ghɛn ntɔɓ. Yɛ̀ɛ bɛ̀ɓ ì faghà ɓi ɓisi bee inɛ lɛ ti kɛnkɛn beèbɛ̀y ɓi san ànɛ̀n, fɔɔnnɛ tì sòrìghà kìriŋ ki rìɓày ki lɛ Kirɛɗɛ, ɓi ɓɛg ànɛ a Salmone. 
Yɛ̀ɛ tì kɛ̀nkɛ̀ngà lɔŋ asu rì rìkɛ̀ɛ̀ nni tì kpagà ɓi jàŋ idɛŋ ɗii lɛ: Bopɔɔr, di tyàa ghɛn ntɔɓ lɛɛ̀gwey; jàŋ incèm ì ɓaghà jàŋbog rì bàn ìnɛ lɛ Lasee.
Gàɓ ì mɛ̀ru ì ɓaghà di ì mɛ ghaàgh, fɔɔnnɛ ki ɓaghà di ki ti koŋnyòò lɛ mum a kɛɛ̀kɛɛ tì ɓi fìtimà, ɓisuulɛ ŋ̀wos ànɛ ɓɛ ncèlàg ɓìɗilàg à ɓaghà di à mɛ ghaàgh. 
Kìɓan kiǹ kɛɛ̀ki Pol à rɔ̀ɔ̀rɔ̀gsɛ̀ngà ɓɔ à kpaakpàà lɛ: Mɛ̀ ǹghɛɛ lɛ, rìkɛ̀ɛ̀ ɗi ɗyaa syɔn ɓi kɛ̀ɛ̀ kìɓan; ɓisuulɛ, fìtimà rì mɛ̀tɛ̀g mɛ mɛ ri miì, ɓi ɓiì ɗyàŋì, nsoò ɓìsiìɓɔmiɗ, tì rì ɓi koŋnyòò. 
Kìɓan kifog, ǹkɔ̀mɛ̀n-ɓɛ̀sujàà à ɓiisɛ̀ngà kì tyweeyii rikpaa ɗi ɓumɓɛ lɛ, rì ǹkɔ̀mɛ̀n-fìtimà, rì m̀pusì-fìtimà, à cee ɓìɓan ɓi Pol à kpaaghà. 
Yɛ̀ɛ jàŋ inɛ̀n ì ɓiisɛ̀ngà ɓi ki rɔɔtɛɛ lɛ ŋwaa ghagsi cààmɛ̀n à bùmà wɔɔ, nni kìgwey ki ɓum ki ɓi ɓɔ, ki gherɛ̀ngà lɛ ɓɛɛ ruɓtɛn tì ɗì rìkɛ̀ɛ̀, lɛ i bee i ɓaa, ɓɛɛ kɛǹ a Fenis, ɓi jàŋ idɛŋ ìnɛ a Kirɛɗɛ, ìnɛ tìtimà tyɛɛ̀ rɛlag wɔɔ, ìnɛ ì faa mis ɓi ɓɛg ànɛ ŋwos a kɛ̀ngi ki nɔ̀ŋii, lɛ ɓɛ kɔnkɔ̀ngà lɛ bɛɛ ghagsi cààmɛ̀n à bùmà wɔɔ. 
Yɛ̀ɛ maa fɛ̀ɛ̀fɛ̀ɛ̀ à kìkìghày fɛlɛ duŋzi, ɓɛ fekì nya lɛ, ɓɛ ri ɓiì kpaŋzɛɛ fèg wàà anɛ lɛ ɓɛɛ kɛǹ a Fenis. Fɔɔnnɛ ɓɛ lɔmzìghày min fitimà, ɓɛ tumɛ̀n rìsòsòrì ɗi kirìŋ ki riɓày ki lɛ Kirɛɗɛ. 
Wɔ̀lɛ yɛ̀ɛ maa cààmɛ̀n à mɛɛ̀ ghaghìghà ɓɛ sigmɛ̀n di coo bɛ̀ɓ ìnɛ ɓɛɛ regi lɛ Rakilon ki mɛ pɛ̀sɛn yi ǹkòkwey ɓi kìrìŋ ki riɓày. 
Bɛ̀ɓ ìnɛn ì tumɛ̀n rìtyɔg ɗi fitimà, kɛ̀ɛ̀ bee inɛ lɛ fyɛɛ nɔɔnɔ̀ɔ̀tì tì bèn ì kìrìŋ ki rìɓày, fɔɔnnɛ ɓìsii càrɛ̀ngà lɛ fìtimà fyɛɛ ɓɛnɓɛn rì ɓìsi m̀ɓɛ̀mɓɛnɛn ɓi nyìinyìm à rìɓày. 
Fɔɔnnɛ tì fyeeghà ajɛ̀m ì maa kìrìŋ; adɛŋ ɗii lɛ Koda, tì ràm tì rùnɛ̀n kìkɔm ki sàg rì ǹtɔɓ lɛɛ̀gwey. 
Yɛ̀ɛ tì rùnɛ̀ngà kɔ fɔlɔɔ, nni tì kaaghà bee inɛ lɛ, ti sugi mɛ̀ɗig ɓi fìtimà, lɛ tì risìghà lɛ tyɛ̀ ki kɛ̀n ki ɗiŋii ɓi sɛɛ̀sɛɛ anɛ ɓi bèn ì rìɓày ànɛ a Liɓii; nni ɓɛ fumìghà kìlàà ki fitimà; fìtimà fi rɔɓ ki ɓɛ̀nɓɛni fɔlɔɔ fyɔmiɗ. 
Yɛ̀ɛ bɛ̀ɓ ì ɓaghà di ì mɛ yeesi ɓisi lɛɛ̀gwey, nni ɓɛ tumɛ̀ngà rìmàg ɗi gàɓ ì mɛ̀tɛ̀g ɓi rìɓày ɓi duri tana. 
Ajɛ̀m ì mɛ̀ru mɛɓɛɛ̀rɛn, ɓɔmiɗ ɓɛ makì tì ɓyom ɓidɛŋ ɓi ɓɛ nkìlàg ɓìsay miì ɓi fìtimà. 
Gàɓ ì mɛ̀ru ì ghaghìghà, tyɛ̀ ki ghɛn nsoò kìsaa ki ŋwos, nsoò tyɔɛy, bɛ̀ɓ ì ki kɛ̀nkɛn lɔŋ asu rì ìtèɗ, ɓi lèg ànɛ lɛ, tì ɓatìghà ɓi ri ǹtyweeyi wulɛ, tì rì lɛ tì ghɛɓ.
Tì ɓaghà di tì mɛ ghagsi mɛru lɛɛ̀gwey, tyɛ̀ ki ɗi com. Fɔɔnnɛ Pol à pɛ̀sɛǹgà aɗyoo ɓi nyìinnyìm à ɓum, à kpaa ɓɔ lɛ: Ɓìi nghɛ̀ɛ̀sɛɛ kì woògh yɛ̀ɛ mɛ̀ɛ nkpaa lɛ, tyɛ̀ ki pɛ̀sɛn a Kirɛɗɛ, lɛ i ɓìi ǹwoogh rìkpaa ɗìn, di ɓì yin fɛlɛ ɓi koŋnyoo yɛ̀ɛ ɓì rì lɛ gɛɛ̀nɛ, ɓyɛ̀ ɓi ki ɗimzi ɓyom yɛ̀ɛ ɓi ɓì mɛ ɗimzi ɓi. 
Nni m̀ɓɔŋzaagh mìni ɓigomìnɛ lɛ, ɓi siìri mɛ̀rem, lɛ nsoò wààdɛŋ, wàa wu ɓi, lɔŋ fìtimà fyɔrìfyɔ fyɛɛ ɓiì ɗyàŋì. 
Ɓi-ru wu gɛɛ̀nɛ, ŋwaà-fìtom a Bɛ̀ll ànɛ à làmii mɛ̀, Bɛ̀ll ànɛ nki ɓɔɔɓɔgsì, àa yùu mɛ̀ jaŋ̀bog, 
à kpaa mɛ̀ lɛ: Pol, kɔ̀ɔ risi, ki ghɛɛ̀sɛɛ lɛ, u kpaàsɛn ɓi mis mɛ Kaaza, wɔ̀lɛ Bɛ̀ll à ɓiì ki kàmɛɛ ri ɓyɛɓ ɓi ɓumɓɛ ɓi kɛ̀ɛ̀kɛɛ ri ɓɔ ɓi fìtimà ɓisu wɔ̀ɔ̀. 
Mìni ɓum! Fɔɔnnɛ ɓì ghɛ̀ɛ̀sɛɛ kì sììrii mɛrèm, ɓisuulɛ ǹtyweeyii Bɛ̀ll, fɔlɔɔ nnɛ kìɓan kiǹ ki ɓiì kìlɛɛ lɔŋ yɛ̀ɛ àa kpaa mɛ̀. 
Tì ghɛ̀ɛ̀sɛɛ kì ghaatɛɛ ɓi kìrìŋ ki rìɓày kidɛŋ.
Yɛ̀ɛ nyìinyìm à-ru à ɓaghà di à tiì, ɓi rìràɗ mɛru ǹtɛ̀ɗ ɗì mɛnin ànɛ bɛ̀ɓ ì tumɛ̀ngà ɓɔ rìyeèyèèsì ɓi rìɓày à kìkòn, ànɛ lɛ Mediterane nni ɓɛ̀kɛ̀ɛ̀sì-fìtimà ɓɛ wokà yɛ̀ɛ fìtimà fì ti ɓiì wuɓsɛɛ zi ì zɛy. 
Fɔɔnnɛ ɓɛ pikà ǹɗig wu wu ɓaghà wùsuŋɛn gɔ̀g miì ɓi rìɓày, lɛ ɓɛɛ ghɛǹ rìrim ɗi mɛnig, nni ɓɛ ghɛngà lɛ rìrim di mɛnig ɗi ri ɓɛ̀mità rìtin ɗì ǹtɛ̀ɗ ɗì taàɓɛ̀ɛ̀. Yɛ̀ɛ ɓɛ kɛɛdìghà lɛsàg, ɓɛ ghɛn ɓɛ̀mità rìtin ɗì taàraa. 
Yɛ̀ɛ ɓɛ risìghà lɛ fìtimà fyɛ̀ kɛɛ̀ ki kɛ̀n ki roŋɗɛɛ ɓi mɛ̀ɓan, nni ɓɛ pikà bɔŋ yi yɛɛ̀ rɛsag fitimà yinin ɓi rìɓày, ɓɛ ɓoŋ lɛ duri yɛ̀ɛ taǹ.
Yɛ̀ɛ ɓɛ̀pusì-fìtimà ɓɛ mɛɛ̀ fyèèrɛ̀ngà lɛ, ɓɛɛ naŋ̀ fìtimà ɓɛɛ ghaagh, di ɓɛ mɛ pìg maa kìkɔm àsàg ànɛ ɓɛ ɓaghà rì nyi ɓi mɛ̀nig rì ǹkpaà lɛ: Ɓɔɔ kɛɛ kì suŋì bɔŋ yi yɛɛ̀ rɛsag fitimà ɓi ǹto wu fitimà, 
Pol à kalì ǹkɔ̀mɛ̀n-ɓɛ̀sujàà lɛ: I ɓumɓɛ ɓɛ rɔɓi ɓi fɛ ɓi fìtimà, di ɓyàa ghɛɓ ɓi. 
Fɔɔnnɛ ɓɛ̀sujàà ɓɛ rengàkà mɛ̀ɗig mɛ mɛ ɓanɓàngà maa kìkɔm ànɛ̀n ɓɛ caɗ lɛ, a ɓɛǹ.
Yɛ̀ɛ ɓɛ ɓoŋɓòŋgà lɛ duri yɛ̀ɛ taǹ, nni Pol à cààsìghà ɓum ɓɛ̀cèm nyoo lɛ ɓɛɛ ɗi com à kpaa lɛ: Mɛ̀ru ǹtɛ̀ɗ rì mɛnin yɛɛ ti lɛ gɛɛ̀nɛ yɛ̀ɛ ɓi ɓoŋɓoŋ risyɔn, kɛ̀ ɓi ki ɗi nsoò maa com. 
Fɔɔnnɛ m̀ɓɔ̀ŋzaagh mìni lɛ, ɓi ɗi ɓìɗilàg lɛ ɓi ri mìni rì gɛɓsɛ̀n, wààdɛŋ wàa ɗimzi ɓi nsoò fyòŋ fìfog fi wɔ̀ ɓi ǹto. 
Yɛ̀ɛ à kpaaghà fɔlɔɔ, nni à tekà bìrɛs à fa Bɛ̀ll ɓìtògsɛ̀n ɓi mis mɛ ɓum ɓɛ̀cèm, à ɓɛg yɔ̀, à tumɛ̀n rìɗi. 
Fɔɔnnɛ ìtèɗ wu yughà min ɓɛro ɓɛm̀bog ɓɛ̀cèm ɓi nyoo, ɓɛ ɗi girig. 
Ɓìsi ɓɛ̀sɛ̀ɛ̀ ɓɛ̀cèm ɓɛ tì ɓaghà ɓi fìtimà, tì ɓaghà ɓɛ̀hɔnɗɛ̀ɗ ɓɛ ɓum ɓɛɓɛɛ̀, rì ɓum mɛ̀tin mɛraa rì ǹtɛ̀ɗ rì taàfog. 
Yɛ̀ɛ ɓɛ ɗighà gàɓ ìnɛ ì ghɛ̀ɛ̀sɛɛ, fɔɔnnɛ ɓɛ makàkà fàriǹ ɓi rìɓày, lɛ fìtimà fyɛɛ ki yɛ̀ɛ fi fɛmɓɛɛ.
Yɛ̀ɛ duri i tangà, ɓɛ̀pusì-fìtimà ɓɛ ghɛɛ̀dìghà ɓi kipisɛn ki zi; yɛ̀ɛ ɓɛ pìkà mis, ɓɛ ghɛn yɛ̀ɛ rìɓày à ɗiŋii ɓi kìrìŋ ki riɓày, bèn ì kìrìŋ kiǹ ì seèsèèrɛ̀ngày gìrig; nni ɓɛ kɔngà lɛ ɓɛɛ kɛǹ kì rɛsii fitimà wɔɔ di bee i ɓaa. 
Fɔɔnnɛ ɓɛ fumɓàkà bɔŋ yi yɛɛ̀ rɛsag fitimà, ɓɛ càɗ yɔ wɔɔ ɓi rìɓày, ɓɛ fumɓàg girig mɛ̀ɗig mɛ kikɛ̀ɛ̀sì-fìtimà; yɛ̀ɛ ɓɛ kighà fɔlɔɔ, nni ɓɛ kagà min maa kìlàà ànɛ asu wu fitimà, lɛ bɛ̀ɓ yɛ̀ kɛɛ̀ tyɔg fyɔ, fɔɔnnɛ ɓɛ kɛngà min ɓi bèn ì rìɓày. 
Wɔ̀lɛ, ɓɛ kɛngà ki roŋɗɛɛ ɓi sɛɛ̀sɛɛ, ɓi nyìinyìm à mɛ̀nig. Wɔɔnnɛ fìtimà fi kaɓkà; jàŋ ìnɛ asu ì ɗiŋì ɓi sɛɛ̀sɛɛ, kɛ̀ɛ̀ bee inɛ ì ɓatìghà lɛ ì nyɛ̀ŋɗɛ̀n tì, jaŋ ìnɛ ajɛ̀m ì siitɛ̀n kì wààrɛɛ, lɛ ɓìkus ɓi riɓày ɓi roòròŋɗɛ̀ngà miì rì ìtèɗ.
Fɔɔnnɛ ɓɛ̀sujàà ɓɛ wooghrɛ̀ngà jɛ̀ɛ̀ lɛ ɓɔɔ cuùsi ɓìmbùŋ ɓìcèm, ɓisuulɛ kidɛŋ ki ɓaghà lɛ ki wɔg ki ki làn. 
Kìɓan kifog yɛ̀ɛ ǹkɔ̀mɛ̀n-ɓɛ̀sujàà à kɔ̀nkɔ̀ngà lɛ a ghɛɓsi Pol, nni à rèkà ɓɛ̀sujàà ɓɛǹ lɛ ɓɛ̀ kɛɛ̀ kì fɔlɔɔ. Fɔɔnnɛ à reɓsìghà min ɓɛroɓɛ ɓɛ yighà kìwɔg lɛ, ɓɛɛ log kì kpìi ɓi rìɓày ɓɛɛ wɔg ɓɛɛ kpaŋ̀ a cɛɗ. 
Ɓɛ̀ro ɓɛm̀bog ɓɛ ghɛɛ̀sɛ̀ngà ɓɔ kì nɔ̀ɔ̀tii di ɓɛ kɔraagh ɓi mɛ̀ɓam, nsoò ɓi ɓìlànà ɓi fitimà. Fɔlɔɔ nnɛ ɓum ɓɛ̀cèm ɓɛ kɛngà kìkpaŋì a cɛɗ lɛ soghàsogha.
Yɛ̀ɛ tì ghɛɓkàkà fɔlɔɔ lɛ soghàsogha, nni ɓɛ kalìghà ɓìsi lɛ, kìrìŋ ki riɓày kiǹ ki ɓaghà ɗii lɛ Maltɛ.
Ɓumɓɛ ɓi kìrìŋ kiǹ ɓɛ ghaɓkà ɓìsi rì geesɛ̀n lɛɛ̀gwey; yɛ̀ɛ bwey ì sɛngà, kìfɛɓ ki ki kìki lɛɛ̀gwey, ɓɛ ghɛŋzɛ̀ngà coo kikaŋì ki ɗuu, ɓɛ reŋì ɓìsi lɛ, ti kɛǹ kì woògh ɓìsiìcèm. 
Pol à raɓkà ǹkun wu tìcaàgh lɛ a foŋ̀ ɓi ɗuu, nni kìgòm ki faŋìghày ɓi ǹkun wu tiwon wìn yɛ̀ɛ ɗuu ɗi komgày kɔ, ki fyuŋ Pol ɓi càg. 
Yɛ̀ɛ ɓumɓɛ ɓi kìrìŋ ki riɓày kiǹ ɓɛ ghɛngà di nyoo ìnɛ̀n ì fyufyuŋii Pol fɔlɔɔ ɓi càg, nni ɓɛ tumɛ̀ngà rìkpaakpàà lɛ: Ki ri lɔŋ saaɗ lɛ ŋwaànɛ à rì ǹwolì-ɓum. Ɓisuulɛ, rìren ɗi ɓiɓan ɗi Bɛ̀ll ɗi ghɛɛ lɛ, kɛ̀ɛ ɓati ɓi cɛɓ, nsoò yɛ̀ɛ à ghɛɓiì rìwu ɓi rìɓày. 
Wɔ̀lɛ, yɛ̀ɛ Pol à sàɗkà càg, nyoo ì kpì ɓi ɗuu, kɛ̀ɛ ki wog nsoò maa rìkɛŋ. 
Nni ɓumɓɛ̀n ɓɛ pɛɛ̀zìghà mis, lɛ ɓɛɛ ghɛn yɛ̀ɛ Pol à ɓiì mìkii, nsoò lɛ yɛ̀ɛ à biì nàrɛɛ à wu; kìɓan kifog, yɛ̀ɛ coo cààmɛ̀n ki ghaghìghà ɓɛ̀ kɛ̀ɛ ghɛn kirèmzɛna ki ɓeɓtɛn, ɓɛ lɔɔ̀gh jɛ̀ɛ̀, ɓɛ tumɛ̀n rìkpaakpàà lɛ, à rì bɛ̀ll ìdɛŋ.
Rìfòm ɗi ɓi kìrìŋ ki riɓày kiǹ ɗi ɓaghà wɔɔ ri fyòomà jàŋbog; rìfòm diǹ ɗi ɓaghà ɗii lɛ Puɓilyus; ɗi ghaɓkà ɓìsi a mɛɛ mii lɛ syeesyee, tì lay wɔɔ mɛru mɛraa. 
Seŋi Puɓilyus à ɓaghà ǹnɔ̀nɔŋiyɛn ɓi zi, lɛ à ɓaghà rì bàɓ-bàɓ ɓi nyoo, ɗùm ɗi bwaɓ ɗi ki kìki nyi. Nni Pol à ɗiŋìghà ɓi naa yɛ̀ɛ tààta ànɛ̀n, à ɓɔ̀ŋzì Bɛ̀ll, à saghì nyi ɓyàg ɓi nyoo, à wɔ̀ɔ̀zì nyi. 
Ajɛ̀m ìnɛn nnɛ ɓɛ̀roroɓ ɓɛdɛŋ ɓɛ ɓi kìrìŋ ki riɓày ɓɛ yughày, à wɔ̀ɔ̀zì girig ɓɔ. 
Ɓumɓɛ̀n ɓɛ nyaasìghà ɓìsi lɛɛ̀gwey; yɛ̀ɛ tì ɓaghà di tì ti ɓiì pɛ̀sɛɛ, ɓɛ faghà ɓyom ɓìcèm ɓi ɓi kaarɛ̀ngà ɓìsi bisuu rikɛ̀ɛ̀ ɗis.
Yɛ̀ɛ tì ghagsìghà ɓɛ̀ŋwii ɓɛraa wɔɔ, nni tì ɓɔkà fìtimà fidɛŋ fi a Alɛgsaŋdirii, fi fi ghagsìghà bùmà wɔɔ ɓi kìrìŋ ki riɓày kiǹ. Fìtimà fiǹ fi ɓaghà ɗii lɛ, bɛ̀ll yi rifas. 
Yɛ̀ɛ fìtimà fiǹ fi rɛlìghà ɓi bàn ìnɛ lɛ Sirakuuzɛ, nni tì kɔ̀rìghà wɔɔ mɛ̀ru mɛraa. 
Yɛ̀ɛ tì pɛ̀sɛ̀ngà foo, tì sòrì bèn ì rìɓày, tì kɛ̀n kìkpaŋì a Regyo. Bi duri tana, bɛ̀ɓ ì tumɛ̀ngà rìfɛɓsìì duŋzi, ɓìsii kɛǹ min kikpaŋì a Puzɔl ɓi mɛ̀ru mɛɓɛɛ̀. 
Tì tanɛ̀ngà ɓɛ̀geni ɓis ɓɛ righerɛ̀n wɔɔ ɓi jàŋ inɛ̀n, ɓɛ tɔg ɓìsi lɛ ti lay mɛ̀ru taàɓɛ̀ɛ̀ a lɔ̀ŋkaa, fɔɔnnɛ tì ki kɛ̀ngà a Rom. 
Yɛ̀ɛ ɓɛ̀geni ɓis ɓɛ righerɛ̀n ɓɛ a Rom ɓɛ wokà lɛ tì kpaŋi, ɓɛ yughà ɓìsi kì ɓoŋì a fyèè fi Apiyus, rì ɓi jàŋ inɛ ì ɓaghà ɗii lɛ: Naa yi ɓɛ̀kèn yiraa. Yɛ̀ɛ Pol à ghɛngà ɓɔ, à tògsàg Bɛ̀ll, nyoo yìì i tèèsɛ̀n. 
Yɛ̀ɛ tì kpagà a Rom, ǹkɔ̀mɛ̀n ɓɛ̀sujàà à sɛdɛ̀ngà ɓimbùŋ rì ǹkɔ̀mɛ̀n àgwey, wɔ̀lɛ ɓɛ caɗ Pol lɛ a kɔri cɛ̀ncii, rì sujàà ànɛ à ɓèŋɓèŋgà nyi.
Ajɛ̀m ì mɛ̀ru mɛ̀ra, Pol à lààghràkà ɓɛ̀sɛ̀ɛ̀mɛn ɓɛ Ɓɛ̀yudɛ̀n. Yɛ̀ɛ ɓɛ taŋzɛ̀ngà, nni Pol à kpaaghà ɓɔ lɛ: Ɓɔɔsoŋ̀, ǹkìi ɓi ɓumɓɛ ɓi kìlɔ̀ŋ kis kiɓan kiɓeɓtɛn, kɛ̀ɛ nki yogsi ɓìsyɔ̀ɔ̀ ɓi ɓɛseŋi ɓis. Nsoò fɔlɔɔ, ɓɛ ɓangà mɛ̀ a Yorisalɛm, ɓɛ kaàɓ mɛ̀ rì Ɓɛ̀ròmɛŋ. 
Yɛ̀ɛ Ɓɛ̀ròmɛŋ ɓɛ tɔkàkà mɛ̀ mɛ̀tɔɔ̀tɔɔgh ɓɛ̀ kɛɛ̀ ghɛn kiɓan kiɓeɓtɛn kì ǹkìi, ki ki ghɛɛ̀sɛɛ rì ǹwolɛ̀n, fɔɔnnɛ ɓɛ mɛɛ̀ kìghà lɛ, ɓɛɛ caɗ mɛ̀, 
kìɓan kifog Ɓɛ̀yudɛ̀n ɓɛ ɓeǹ lɛ ɓɛ̀ kɛɛ̀ càɗ mɛ, fɔlɔɔ nnɛ mɛ̀ɛ ǹɗì ǹtiniyɛn lɛ nghagsiì kìɓan kɛm̀ yɛ̀ɛ Kaaza. Ǹki yin rì fèg ànɛ lɛ, ǹsɔmɛn ɓumɓɛ ɓi kilɔ̀ŋ kɛm̀. 
Kìɓan kiǹ kɛɛ̀ki mɛ̀ɛ ntɔɔgh lɛ di màa ghɛɛ mìni, ǹkalì mìni lɛ bɛn yi ǹɗì yi rì yɔ, yi ri ɓisuu ǹtyweeyi wu Isirayɛl a rì rì wɔ.
Nni ɓɛ ɓakà nyi lɛ: Ɓìsii ghɛɛ ɓi kaàtà àdɛŋ ànɛ à rìì a Zyude à ɓùŋ kìɓan kɔɔ nsoò ŋwaàdɛŋ à yùu ɓi fɛ, à kpaa kìɓan à ràɗ rì wɔ̀. 
Ɓìsiì kɔ̀nkɔn lɛ ti wog ɓi ŋwɔm wɔɔ com ki wɔ̀ɔ fèfèg, ɓisuulɛ tì yii lɛ bee inɛ̀n, ɓum ɓɛɛ̀ ɗùùɗuu ri yɔ̀ jàŋbimiɗ.
Fɔɔnnɛ ɓɛ faghà nyi ǹkàg wulɛ ɓɛɛ ghɛnɛn, nni ɓɛ yughày kìtuu lɛ ɓɛɛ ghɛǹ nyi a mɛɛ mii. Ɓi ɓìtòkì ɓii, Pol à kalìghà ɓɔ kìɓan ki ki taataa kìlɔ̀ŋ ki Bɛ̀ll, à ki kaakaa bee lɛ rì ɓi ɓìdɔ̀gsɛna ɓi Moyis, rì ɓi ɓɛ̀kpaŋzì-ɓìɓan, lɛ a ki lɛ ɓɛ̀ kɛɛ̀ teeti nyoey ɓi kìɓan ki Yeesus. A tòkàkà rì ɓɔ fɔlɔɔ à tumɛ̀n sariwa à kpaŋ cɛŋkò. 
Gàɓ ìdɛŋ ì gherɛ̀ngà ɓìɓan ɓi à kpaakpààghà, wɔlɛ ɓɛ̀ro ɓɛmbog ɓɛ teɗ nyoey. 
Nni yɛ̀ɛ ɓɛ pɛsɛ̀ngà rìsug, di ɓɛ mɛ rɔ̀ɓ kɛ̀ ɓɛɛ̀ wooghrɛn jɛ̀ɛ̀, com ki Pol à kpaatìghà ɓɔ ki ɓaghà lɛ: Kìtɛntɛ̀ɛ̀n ki Nghay ki kpaghà lɔŋ saaɗ yɛ̀ɛ ki kalìghà rì ɓɛ̀seŋi ɓin ɓi ŋwɔm wu ǹkpaŋzì-ɓìɓan Ezayii lɛ:
Kɛ̀na u kpaà kìlɔ̀ŋ kiǹ lɛ: Ɓì ɓiì ɓaà lɛ ɓì soo woogh lɛ syeesyee kɛ̀ ɓi yì, ɓì ri ki seesèè lɛ syeesyee kɛ̀ ɓi ghɛn 
ɓisuulɛ mɛ̀rem mɛ ɓumɓɛ ɓi kìlɔ̀ŋ ki, mɛ tɔgtii ɓi, ɓɛ mɛ simgi dɔm ɓi mɛ̀reè ɓɛ ki ɓuusag mis lɛ ɓɛ̀ kɛɛ̀ ghɛnɛn, ɓɛ̀ kɛɛ̀ yi kiɓan ɗi nɗem, lɛ i ɓɛ lɔɔ̀ghrɛɛ mɛ̀rem ǹwɔ̀ɔ̀zì ɓɔ. 
Nni yiina min lɛ, ɓɔlɛ̀ à gòri ì Bɛ̀ll ìnɛ, à mɛ romɓɛn a ɓumɓɛ ɓɛ yin Ɓɛ̀yudɛ̀n. Nsoò ɓɔ, ɓɛ ri nyi ɓiì ghàɓi. 
Yɛ̀ɛ Pol à kpaghà fɔlɔɔ, Ɓɛ̀yudɛ̀n ɓɛ pɛsɛ̀ngà ɗì rìghaàgh di ɓɛɛ̀ nyoonyolɛ̀n ɓɔrìɓɔ rì ìtèɗ.
Pol à kɔ̀rìghà ɓɛ̀bimiɗ ɓɛ bèg ɓɛɓɛɛ̀ ɓi naa ìnɛ à rɛntìghà. Ɓum ɓɛ̀cèm ɓɛ ɓɛ yuyùghày nyi kìghɛɛ̀ à tetèkà ɓɔ rì kìnyàà. 
A lààlàmɓɛ̀n kìlɔ̀ŋ ki Bɛ̀ll, à ki rèresi ɓum ɓìɓan ɓi ɓi seesee Kan Yeesus Kiris lèg bimiɗ ànɛ ki ɓaghà lɛ ki kɔ̀n nyi, kɛ̀ɛ̀ ntɔɓ.
Pol, ǹkìì-kìsay a Yeesus Kiris, ànɛ Bɛ̀ll à reŋìghà lɛ a ɓa ǹkɛ̀nì-fìtom a Yeesus, à ki ɓa ti nɗɛsiyɛn dɛgà ɓi rìghagsì ɗi Syeesyee à Ɓɔlɛ à Bɛ̀ll. 
Bɛ̀ll à kàkà Syeesyee à Ɓɔlɛ ànɛ̀n abɛ̀y, ɓɛ̀kpaŋzì-ɓìɓan ɓɛ ki kàngà kìɓan kiǹ ɓi kaàtà à Bɛ̀ll. 
Syeesyee à Ɓɔlɛ ànɛ̀n à seesee Man wiì, ànɛ à yalɛ̀ngà mum ɓi boo ì ɓum ì Davit. 
Ɓi san ànɛ a Kìtɛntɛ̀ɛ̀n ki Nghay, ki ghɛnɛ̀n lɛ à rì Man à Bɛ̀ll, rì ìtèɗ, ɓi rìghèmɓɛ̀n ɗi à ghèmɓɛ̀ngày a ɓìloŋ. 
Ɓi Yeesus Kiris à Kan wìs nnɛ Bɛ̀ll à kìghà mɛ̀ geesɛ̀n ìnɛ lɛ mɓa ǹkɛ̀nì-fìtom ɓi rìkem ɗi Kiris lɛ nsyoŋ̀ yì ɓumɓɛ ɓi ɓìlɔ̀ŋ ɓìcèm lɛ ɓɛɛ gherɛn nyi, ɓɛ ki nyi mɛ̀wog. 
Ɓì rì girig ɓi bàlì ì ɓumɓɛ̀n, mìni ɓɛ Yeesus Kiris à reŋìghày; 
nni mìni ɓɛ̀sɛ̀ɛ̀ ɓɛ̀cèm ɓɛ Bɛ̀ll à keesii yɛ̀ɛ mɛ̀nɔ̀ɓɔ̀, ɓɛ bì rì a Rom, mìniì ɓɛ à reŋìghà lɛ ɓi ɓa ɓum ɓii, Bɛ̀ll à Seŋì wìs ɓɛɛ̀ Kan Yeesus, ɓɛɛ fa mìni lɛ rì geesɛ̀n rì fyòoog.
Mɛ̀ ǹka faa Bɛ̀ll wɛ̀m ɓìtògsɛ̀n lɛ Yeesus Kiris, ɓisu win mɛ̀to mɛ̀cèm ɓisuulɛ rìgherɛ̀n ɗin ɗyɛɛ̀ keŋkem zi bimiɗ. 
Bɛ̀ll ànɛ nkìki kisay ɓi nghay wɛ̀m ɓi rìghaàghàgsì ɗi Syeesyee à Ɓɔlɛ à Man wiì, à rì mɛ̀ wusìnɛ̀ɗ lɛ ǹti mɓùgì mìni ɓyààmɛ̀n ɓìcèm, 
ɓi bɔ̀ŋzɛ̀n yɛm̀ kɛ̀ɛ nfɔɛy, ǹtɔtɔ̀g Bɛ̀ll lɛ, i ki ri lɛ ki kɔǹ nyi, mɛ̀ɛ mɓa ɓà min ɗi bee inɛ lɛ n-yu a lɔ̀ŋkin. 
Ɓisuulɛ ǹɗì rì coo zày ìnɛ lɛ di màa ghɛɛ mìni, lɛ n-yuy mìni rì rìfa ɗi Kitɛntɛ̀n ki Nghay ridɛŋ ɗi ɗyɛɛ fati mìni ìtèɗ. 
Nsoò gì lɛ di ti faàfàlɛ̀n ìtèɗ nɗaŋ a lɔ̀ŋkin ɓi rìgherɛ̀n ɗi ɗi ri ɓìsi bas lɛ rì mɛ̀ rì mìni.
Ɓɔɔsoŋ̀ ǹkɔ̀ni ɓi lɛ ɓi naǹ lɛ, mmɛ ɓeg ɓyààmɛ̀n ɓidɛŋ lɛ n-yu mìni kì ghɛɛ̀ lɛ di kìsay kɛm̀ kɛɛ wum gàɓ ì ɓìɗùn a lɔ̀ŋkin, yɛ̀ɛ ki faghà ɓi ɓìlɔ̀ŋ ɓimbog. Nni à kpaŋ ɓigomìnɛ, bee ì ka ghɛnɛ̀ngà ɓi. 
Ɓisuulɛ ǹɗì rì ǹtɛ̀g wulɛ nkɛǹ a ɓum ɓɛ̀cèm, a ɓɛ̀roɓɛ ɓɛ yii cɛɓ rì a ɓɛ̀roɓɛ ɓɛ ka yi ɓi cɛɓ, a ɓɛ̀yiì-ɓìɓan, rì a ɓumɓɛ ɓɛ yii ɓi com. 
Kìɓan kiǹ kɛɛ̀ki ǹɗì rì coo zày ìnɛ lɛ nghagsi girig mìni Syeesyee à Ɓɔlɛ, mìni ɓɛ ɓì rì a Rom.
Ɓisuulɛ, ǹ-yin lɛ ǹwog ǹtoòrìɗ ɓi rìghagsì ɗi Syeesyee à Ɓɔlɛ, lɛ à rì ìtèɗ wu Bɛ̀ll wu wɛɛ̀ ghɛɛghɛɓsì ɓum ɓɛ̀cèm ɓɛ ɓɛ gherɛɛ, à tumɛ̀n lɛ Ɓɛ̀yudɛ̀n à kpaŋ lɛ ɓumɓɛ ɓɛ yin Ɓɛ̀yudɛ̀n. 
Ɓisuulɛ Syeesyee à Ɓɔlɛ a rèresi yɛ̀ɛ Bɛ̀ll à ti à kìlàg lɛ ɓum ɓɛɛ ɓa lɛ saaɗ ɓi mis mii lɛ rìgherɛ̀n rì ɓisuu righerɛ̀n lɔŋ yɛ̀ɛ ki ri kìkànɛn lɛ: Ŋwaànɛ à rì mum à saaɗ ɓi mis mɛ Bɛ̀ll, lɛ rgherɛ̀n, à ɓiì ghɛɓì.
Bim i Bɛ̀ll ì ti ì rèsàg yì aɗyoo ɓisuu kiɓe kicèm, rì kìtɛ̀ŋtɛ̀ŋ kicèm ɓi ɓum ɓɛ ri rì ɓyɔ, ɓyɛɛ ɓanɓani saaɗ ɓi rìkpàn ɓi zɛ̀ɗ aɗyòò; 
ɓisuulɛ, ɓìɓan ɓi ɓum ɓɛ ri rì ìtèɗ wulɛ ɓɛ yi ɓi ɓɛg ànɛ yɛ̀ɛ Bɛ̀ll, ɓi ri lɛ tɛntɛ̀ɛ̀n ɓi mis maa, lɛ Bɛ̀ll à rèsìghà ɓɔ ɓyɔ lɛ syeesyee. 
À tumɛ̀n yɛ̀ɛ Bɛ̀ll à kìghà zi, mɛ̀ròŋa mii mɛ ɓum ɓɛ yin lɛ ɓɛ ghɛn lɛ, rì ìtèɗ wii wu wu ri fìɗyàɓ fikɔ̀ɔ̀, rì rìɓa ɗii ɗi àrì Bɛ̀ll, ɓyɛɛ̀ rèeresɛ̀n ɓi ɓyom ɓi à kìghà; fɔlɔɔ nnɛ ɓɛ yin ɗi com ki ɓɛ ri lɛ ɓɛ kpaa ki ki ki lɛ ɓɛɛ cenɛn ɓɔ. 
Ɓisuulɛ ɓɛ yii Bɛ̀ll, kìɓan kifog ɓɛ̀ kɛɛ̀ ɓɔgsi nyi yɛ̀ɛ ki ghɛɛ̀sɛɛ lɛ ɓɛɛ ɓɔgsag nyi, ɓɛ̀ kɛɛ̀ ki fa nyi ɓìtògsɛ̀n, wɔ̀lɛ ɓìdìmìdimi ɓyaa ɓi ɓɛfèg ɓi mɛ tɔɔsi ɓɔ cog, ɓìdùŋdùŋ ɓyaa ɓi mɛrèm ɓi sigtɛ̀n birìm. 
Ɓɛ sasànɛ̀n lɛ ɓɛ wom̀zɛɛ, kɔlɛ ɓɛ ri ɓìyèg. 
Jàŋ inɛ ɓɛ ghɛɛ̀sɛ̀ngà kìɓɔgsii Bɛ̀ll ànɛ à rì Loy ɓìfèèghrɛnà ɓi lɛ, rì mum ànɛ à ti à wulàg, rì tììlì, rì nyàm yi mɛkòò mɛnin, rì yi wɔwɔghɛn ri mùm, ɓyɛɛ̀ ɓi ɓɔɔ ɓɔɔ̀ɓɔ̀gsì.
Kìɓan kiǹ kɛɛ̀ki Bɛ̀ll à cìtɛ̀ngà ɓɔ ɓi ɓìɓan ɓi tifin, ɓi mɛ̀rem maa mɛ ɓiisɛ̀ngà kì kɔ̀ni, fɔlɔɔ nnɛ ɓɛɛ̀ sòosoòtì nyoo yaa yi ɓɔmiɗ. 
Ɓɛ koɓsɛ̀n saaɗ à Bɛ̀ll rì ɓɛ̀pwàà, ɓɛ ɓɔɔ̀ɓɔ̀gsì ɓyom ɓi Bɛ̀ll à kìghà, ɓɛ kikì ɓyɔ mɛ̀wog jàŋ inɛ ɓaa ghɛ̀ɛ̀sɛɛ kìɓɔgsii ǹkìì-ɓyom ɓìcèm ànɛ à ghɛ̀ɛ̀sɛɛ rì rìkem fìɗyàɓ fikɔ̀ɔ̀, ààmɛ̀n.
Kìɓan kiǹ kɛɛ̀ki Bɛ̀ll à tinìghà ɓɔ lɛ ɓɛɛ kiki ɓìɓan ɓi ntoòrìɗ; ɓɛ̀yiɓ ɓaa ɓɛ pɛɛ̀zì rìràrɛ̀n ɗi Bɛ̀ll à fèkà lɛ rì giɓ rì baŋì ɓi bee ì dùne. 
Fɔlɔɔ nnɛ ɓɛ̀baŋì girig, ɓɛ mɛ càɗ riràrɛ̀n ɗi Bɛ̀ll à fèkà lɛ baŋì yɛ̀ɛ rarag rì giɓ, ɓɛ̀ro ɓɛ̀baŋì ɓɛɛ̀ɓɛ ɓɛ kɔnkɔ̀n lɛ ɓɛɛ rarɛn ɗì ɓɔ. Ɓɛ̀baŋì ɓɛ kikì min ɓiɓan ɓi ntoòrìɗ rì ɓɛ̀ro ɓɛ̀baŋì, rìsyɔn ɗi miì ɗi ɓa lɛ ɓɛɛ teɗ mɛ̀lèɓ mɛ mɛ ghɛɛ̀sɛɛ rì rìnàn ɗyàa ɗiǹ.
Yɛ̀ɛ ɓɛ ghɛngà ɓi kirɔɔ lɛ ɓɛɛ yiti lɛ Bɛ̀ll à rì wɔɔ, nni Bɛ̀ll à nagà ɓɔ rì kìyèg kaa ki ɗyomzɛ̀n lɛ ɓɛɛ kiki ɓìɓan ɓi ɓaa ghɛ̀ɛ̀sɛɛ ɓi kikìi. 
Fɔlɔɔ nnɛ ɓɛ ri ɓɛ̀ronɛn ɗi mɛ̀bèe mɛ̀kuu mɛ̀cèm, ɗì rìgɛn, rì zày ì ìkum, rì mɛ̀ghèy; ɓɛ ɓa tì ɓɛ̀ronɛn ri yàaka, ɓɛɛ woowoòsɛ̀n, ɓɔ rì ɓɛ̀paàzì, rì wii wu mɛghèy, ɓɛ keesì cɛɓ ki tisɔ̀mɔ̀g, 
rì ɓɛ̀ɓɔlɛ, rì mɛ̀wɔ̀wɔrì, ɓɛ ɓa ɓɛ̀bènàbena ɓɛ Bɛ̀ll, ɓɔ ɓɛ̀kaà-ɓìɓan, ɓɔ rì ɓìdaŋà rì kalɛn, ɓɛ womzɛ̀n ɓi rìkì ɗi kiɓe, ɓɛ ki ɓa ri ntoòtèɗ rì ɓɛ̀yalì ɓaa. 
Ɓɔ kɛ̀ɛ̀ ɗyomzɛ̀n , ɓɛ̀ kɛɛ̀ ki ɓa ɓumɓɛ mum à tyweeyàg, ɓɔ kɛ̀ɛ̀ ǹkɔ̀nɛ̀n, kɛ̀ɛ̀ ǹɗem wu woghɛn romum nyìighnyìg. 
Nsoò yɛ̀ɛ ɓɛ yii lɛ Bɛ̀ll à rengà lɛ ɓumɓɛ ɓɛɛ̀ kìki mɛkuu mɛ ɓiɓan mɛǹ, ɓɛ ghɛɛ̀sɛɛ dì rìwu, ɓɔɔ kɛnkɛ̀n lɔŋ asu ɓɛ kikì ɓyɔ, ɓɛ̀ kɛɛ̀ ki sugtɛn foo, ɓɛ kɛɛ̀dì asu ɓɛ sɛsɛ̀g ɓumɓɛ ɓɛɛ̀ kìki girig ɓìɓan ɓi fɔ̀lɔ̀ɔ̀.
Fɔlɔɔ nnɛ wɛ̀ɛmiɗ anɛ u yɔ̀myɔm ɓum, ù yin ɗi com ki kpaayɛn ɓisuulɛ cààmɛ̀n ki u yɔ̀myɔm ɓɛro, kɛɛ̀ki u faafàlɛ̀n wɛ̀ɛmiɗ bɛ̀lɛn, lɛ wàànɛ u yɔ̀myɔm ɓum ù ti ù kìlàg girig ɓìɓan ɓi ɓɔɔ ti ɓɛ kilàg. 
Ɓìsii yii lɛ rìyɔ̀m ɗi Bɛ̀ll à ɓiì yɔ̀mi ɓumɓɛ ɓɛɛ̀ kìki mɛkuu mɛ ɓiɓan mɛ fɔlɔɔ ɗi ri ɓiì ɓaà yɛ̀ɛ saaɗ à rì. 
Wàànɛ ù ti ù yɔ̀mgì ɓumɓɛ ɓɛ ti ɓɛ kilàg fɔlɔɔ, wɔ̀ɔ̀ ki kìki ɓiɓan ɓyɔm̀ ɓiǹ, u fèki nya lɛ ù ɓiì ghɛɓì ɓɛ̀yɔ̀m ɓɛ Bɛ̀ll? 
Gìn wɔ̀ɔ sɛɛsɛɛ̀tì lɛ rì coo kìrɔɔ-ǹɗem à Bɛ̀ll rì kìɓìɓi kii ki nɗem, rì kìpuɓì-ǹɗem wìì? Ù yii ɓi lɛ kìrɔɔ-ǹɗem à Bɛ̀ll à ghɛ̀sɛɛ wɔ̀ kì tinii lɛ u lɔɔ̀ghrɛn ǹɗem? 
Kìɓan kifog, rìɓa ɗi ǹɗem wɔɔ wu ri wù tèrɛn, rì yɛ̀ɛ ù kɔ̀ni ɓi lɛ u lɔɔ̀ghrɛn ǹɗem, u taataŋzàg wɛ̀ɛmiɗ coo bim i Bɛ̀ll ɓi nyòò; bim inɛ̀n ì ri rèsɛn ŋwos anɛ Bɛ̀ll à ri sàɗ bim yiì; ŋwos anɛ̀n rìren ɗii ɗi ɓiɓan ɗi ɗi ri lɛ saaɗ ɗi ri yilɛ̀n, 
yɛ̀ɛ à ri lèɓ mum ǹcèm lɔŋ yɛ̀ɛ rìkì ɗii ɗi ri. 
Fɔlɔɔ nnɛ ɓumɓɛ ɓɛ siìrɛ̀ngà ɓi rìkì ɗi kirɔɔ, ɓɛ kaakàà rìkem ɗi yɛ̀ɛ Bɛ̀ll, rì ǹnyàasɛ̀n, rì cɛɓ ki kɛ̀ kɛɛ̀ lèg, Bɛ̀ll fa ɓɔ cɛɓ ki fiɗyàɓ fikɔ̀ɔ̀. 
Wɔ̀lɛ ɓɛ̀roɓɛ ɓɛ ti ɓɛ kilàg nyi ǹtoòtèɗ, ɓɛ̀ kɛɛ̀ kɔ̀n lɛ ɓɛɛ wog com ki saaɗ a kakàlì, lɔŋ kìtɛ̀ŋtɛ̀ŋ kɛɛ̀ki ɓɔɔ nɔɔ̀nɔ̀ɔ̀tì, Bɛ̀ll à rèsì ɓɔ lɛ, rì bim yiì, ɗì rìbaŋì ɗii. 
Rìkɛŋ ɗì mɛ̀riighrikì ɓi ri ɓiì sɛnì ɓi mum bimiɗ ànɛ à ti à kìlàg ɓìɓan ɓi ɓeɓtɛn, à tumɛ̀n lɛ muu Ɓɛ̀yudɛ̀n à kpaŋ lɛ ŋwaànɛ à yin muu Ɓɛ̀yudɛ̀n. 
Wɔ̀lɛ Bɛ̀ll à rì ɓiì kìi lɛ, à kemzì, à ki nyaasi mum ǹcèm ànɛ à ti à kìlàg kìrɔɔ, à fa nyi fyòoog, à tumɛ̀n lɛ muu Ɓɛ̀yudɛ̀n à kpaŋ lɛ ŋwaànɛ à yin muu Ɓɛ̀yudɛ̀n. 
Ɓisuulɛ ǹlànag wu yin yɛ̀ɛ Bɛ̀ll.
Ɓum ɓɛ̀cèm ɓɛ ɓɛ kighà kìɓe, ɓɛ̀ kɛɛ̀ yi ɓidɔ̀gsɛna ɓi Bɛ̀ll à faghà Moyis, ɓɛ ɓiì cuù kɛ̀ɛ̀ ɓìdɔ̀gsɛna ɓincèm. Ɓɛ̀sɛ̀ɛ̀ ɓɛ̀cèm ɓɛ ɓɛ kighà kìɓe di ɓɛ ti rì ɓìdɔ̀gsɛna, ɓɛ ri ɓɔ ɓiì yɔ̀mi ri ɓìdɔ̀gsɛna ɓyɔm̀ ɓiǹ. 
Àa ɓumɓɛ ɓɛɛ̀ wowog ɓidɔ̀gsɛna ri mɛ̀reè ɓɛɛ ri lɛ saaɗ ɓi mis mɛ Bɛ̀ll, lɔŋ ɓɛ̀roɓɛ ɓɛ ti ɓɛ kilàg yɛ̀ɛ ɓìdɔ̀gsɛna ɓyɛɛ̀ kakàlì, ɓɛɛ̀ɓɛ àri ghɛn lɛ ɓɛ ri lɛ saaɗ. 
I ɓumɓɛ ɓɛ yin Ɓɛ̀yudɛ̀n, ɓɔ kɛ̀ɛ̀ ɓìdɔ̀gsɛna ɓi Bɛ̀ll à faaghà Ɓɛ̀yudɛ̀n, ɓɛɛ̀ kìki ɓiɓan ɓi ɓìdɔ̀gsɛna ɓyɛɛ̀ tɔtɔg lɔŋ ɓɔmiɗ, kɛ̀ɛ̀ com ki ki resii ɓɔ lɛ ɓɛɛ ki fɔlɔɔ, di ɓɛ ti fɛlɛ yɛ̀ɛ ɓìdɔ̀gsɛna, ɓisu waa wu ɓɔmiɗ, nsoò yɛ̀ɛ ɓɛ yin ɗi ɓìdɔ̀gsɛna. 
Ɓi rìkì ɗiǹ, ɓɛ resii yɛɛ lɔɔ lɛ ɓìdɔ̀gsɛna ɓi ri ɓɔ ɓìkànɛn ɓi nɗem; fɔlɔɔ nnɛ ǹɗem waa wu ɓi ɗùm wɛɛ̀ rèresi girig kìɓan kiǹ. Mɛ̀yitì maa mɛ kikì lɛ, ɗi ɗi yii mɛ fa ɓɔ zɔɔ, ɗi ɗi yii, mɛ kamɛ̀n rì ɓɔ. 
Kìɓan kiǹ kɛɛ ri ghɛnɛn ŋwos anɛ Bɛ̀ll à ri yɔm̀ ɓi Yeesus Kiris ɓìɓan ɓi ɓum ɓɛ ti ɓɛ kilàg a rìnyam; fɔlɔɔ nnɛ Syeesyee à Ɓɔlɛ ànɛ mɛ̀ɛ nghaaghagsì ɓum a rèrèsì.
Wàànɛ u reeghreŋ̀ɗɛ̀n lɛ muu Ɓɛ̀yudɛ̀n, ù ghɛɛ̀ghɛ̀gmɛ̀n ɓi ɓìdɔ̀gsɛna, ù saàsànɛ̀n lɛ ù rì ɓi rìghan ɗi Bɛ̀ll, 
ù yii rìkɔ̀n ɗi Bɛ̀ll, ɓìdɔ̀gsɛna ɓii ɓi mɛ rèsag wɔ yɛ̀ɛ ù rì lɛ ù yi lɛ kìɓan ki kɛɛ ɓiisɛɛ kì ɓaà rì gɛɓsɛ̀n. 
Wɔ̀ɔ fèfeg lɛ wɔ̀ yɛɛ ri ŋwaànɛ à ɓanɓani ɓɛ̀ɗyaŋɗyàŋ ɓi kìgeŋ, ù kɛ̀ɛ̀kɛ̀ɛ̀sì ɓɔ wɔ̀ tì kìtɛɛtɛn ki ɓɛroɓɛ ɓɛ ri ɓi ɓirìm, 
ù rì roànɛ à ti à reɓkàg ɓìdùŋdùŋ ɓi ɓum, ù ki ɓa nɗèsàg à ɓɔɔɓɔɓti ɓisuulɛ ù rì rì com ki kɛɛ̀ rèresi wɔ rìyi ɗi ɓiɓan ɗyɔmiɗ, rì saaɗ ɓi ɓìdɔ̀gsɛna ɓiɗùm. 
Wàànɛ ù ti ù rèrèsì ɓum ɓɛdɛŋ ɓìɓan, kɔ̀ɔ ka rèsi ɓaà wɛ̀ɛmiɗ? Ù kpaakpàà ɓum lɛ ɓɛ̀ kɛɛ̀ yii com, wɔ̀ yiiyìì ɓyom. 
Ù rèrèg ɓum tìsɔ̀mɔ̀g, kìɓan kifog wɔ̀ɔ̀ kìkì; ù ɓèèzɛ̀n ɓìnùn yɛ̀ɛ mɛ̀nɔ̀ɓɔ̀ nni lannɛ u pyèepyeèzɛ̀n mis rì zàŋ ɓi naa yi ɓɛɛ̀ ɓɔɔɓɔgsì ɓìnùn miì? 
Ù kaàkàlɛ̀n lɛ ù rì rì ɓìdɔ̀gsɛna ɓi Bɛ̀ll, kìɓan kifog ù sòòsòòtì Bɛ̀ll ɗì rìkìkì ɗi ɓiɓan ɓi ɓìdɔ̀gsɛna ɓii ɓi gherɛɛ ɓi lɛ ɓɛɛ kilag. 
Ɓisuulɛ ɓìlɔ̀ŋ ɓi zɛy ɓyɛɛ̀ sɛɛsɛɛ̀tì ɗii ɗi Bɛ̀ll lɛ rìkì ɗin, lɔŋ yɛ̀ɛ ki ri kìkànɛn.
Ki ri saaɗ lɛ kɛ̀rɛ̀n à ghɛɓsii, di ù ɓèŋi ɓìdɔ̀gsɛna, kìɓan kifog, uù sɛɛtii ɓìdɔ̀gsɛna, kɛ̀rɛ̀n wɔ̀ɔ̀ à ɓa lɔŋ yɛ̀ɛ ù ka kɛrɛ̀ngà ɓi. 
Nni i ŋwaànɛ à ka yin nkɛ̀rɛn a ɓèŋɓeŋ mɛsiŋdɛn mɛ ɓi ɓìdɔ̀gsɛna ɓi Bɛ̀ll, rìɓa ɗi à yin nkɛ̀rɛn ɗi yin nya lɛ Bɛ̀ll à teɗ ɗyɔ ɓi sìg à kɛ̀rɛ̀n? 
Ŋwaànɛ yin nkɛ̀rɛn, kìɓan kifog à ɓèŋɓèŋ mɛ̀siŋdɛn mɛ ɓi ɓìdɔ̀gsɛna, à ɓiì renì kìɓan ki wàànɛ u sɛɛsɛɛ̀tì ɓìdɔ̀gsɛna nsoò yɛ̀ɛ ù rì rì kaàtà à ɓìdɔ̀gsɛna, ù ki ɓa nkɛ̀rɛn. 
Ɓisuulɛ muu Ɓɛ̀yudɛ̀n à kɔɔ̀kɔɔ̀ à yin lɔŋ lɛ ŋwaànɛ a seeseèrɛ̀n ɓi mis lɛ à rì muu Ɓɛ̀yudɛ̀n, nsoò lɛ à ɓa nkɛ̀rɛn kɛ̀rɛ̀n ànɛ ɓɛɛ̀ seesee ɓi nyòò. 
Wɔ̀lɛ muu Ɓɛ̀yudɛ̀n à rì lɔŋ ŋwaànɛ rì rì nɗem wu Ɓɛ̀yudɛ̀n. Fɔlɔɔ nnɛ syeesyee à kɛ̀rɛ̀n à rì kɛ̀rɛ̀n ànɛ ɓi nɗem, ànɛ a kìikilɛ̀n rì Ǹghay à Bɛ̀ll, kɛ̀ɛ ɓa anɛ à rì yɛ̀ɛ ki ri ki kànɛn ɓi kaàtà à ɓìdɔ̀gsɛna. Mɛ̀sɛɛ̀ghsɛɛgh mɛ rikuu ɗi muu Ɓɛ̀yudɛ̀n ɗi fɔlɔɔ mɛ ti mɛ̀ kɛɛ̀ ɓayi a ɓum, mɛ ti mɛ ɓalàg yì lɔŋ yɛ̀ɛ Bɛ̀ll.
Kìrɔɔ ki muu Ɓɛ̀yudɛ̀n à rì min ɗi kɔ ki ri lɛ cɛ? Nsoò lɛ, kɛ̀rɛ̀n à rì min ɗi gɛɓsɛ̀n aɗi? 
Kìrɔɔ kaa ki tèghɛɛ bee lɛɛ̀gwey; rì ɓɔ nnɛ Bɛ̀ll à ka lokà kì reɓsɛɛ ɓiɓan ɓii. 
Nni la! I ɓum ɓɛdɛŋ ɓɛ ɓi nyìinyìm wàà ɓɛ ɓaghà ɓumɓɛ ɓɛ gherɛɛ ɓi, rìɓa ɗyaa ɗi kɛ̀ɛ̀ rìgherɛ̀n ɗiǹ ɗyɛɛ ri ɓiì kìi lɛ Bɛ̀ll a rɔɓ kɛ̀ɛ roòzi ti mɛ̀kàg mii? 
Ɓi saaɗ ki yin fɔlɔɔ! Ɓum ɓɛ ghɛɛ̀sɛɛ kì gherɛɛ lɛ, Bɛ̀ll à rì roànɛ à ti à kpaaghì saaɗ, ɓum ɓɛɛ ri ɓɛ̀pwààpwaà ɓɛ̀sɛ̀ɛ̀ ɓɛcèm; lɛ ki ri kìkànɛn lɛ: Ki ghɛɛ̀sɛɛ lɛ ɓɛɛ yi lɛ ù rì mum à saaɗ ɓi ɓìɓan ɓi ù kalii, ù ki yagsag ɓɛyɔ̀m di ɓɛ sɔmɛɛ wɔ̀.
Wɔ̀lɛ i ki ri lɛ rìɓa ɗis ɗi tì rì ɓìtɛ̀ŋtɛ̀ŋ ɓi ɓum ɗyɛɛ̀ rèresi ɓi kìtɛɛtɛn lɛ Bɛ̀ll à rì lɛ saaɗ, cɛ tì rì min lɛ tì kpaa? Ti kpaa nya lɛ Bɛ̀ll à rì ɗì kìtɛ̀ŋtɛ̀ŋ di à paàzii rì ɓìsi? Ǹkpaa fɔlɔɔ yɛ̀ɛ ɓum ɓɛ ti ɓɛ kpaaghì. 
Ki yin fɔlɔɔ! I Bɛ̀ll àa rì fɔlɔɔ di à rì lɛ à yɔ̀m ziinɛ la?
I pwàà wɛ̀m a kìki lɛ saaɗ à Bɛ̀ll a konag kì ghɛnɛɛ, fɔlɔɔ a ɓa ɓisuu rikem ɗii, ɓisuucɛ nnɛ ɓɛ ghɛɛ̀sɛɛ tì mɛ̀ kìyɔ̀mi yɛ̀ɛ ǹkìì-kìɓe? 
I ki ri fɔlɔɔ, ɓisuucɛ nnɛ tì yin min lɛ tì kpaa lɛ ti kiki kìɓe di kìrɔɔ kɛɛ kpaŋ yì miì? Fɛlɛ yɛ̀ɛ ɓum ɓɛdɛŋ ɓɛ ɓɛɛ tòtog ɓisi kìɓe ɓi nyoo ɓɛ ti ɓɛ kpaakpaà lɛ ɓìsii ti tì kalàg fɔlɔɔ; ɓumɓɛ̀n ɓɛ ri ki teɗ deɓ yi yi ghɛsɛɛ rì ɓɔ.
Nni la min? Ɓìsi Ɓɛ̀yudɛ̀n tì cee nya ɓìlɔ̀ŋ ɓimbog? Tì cee ɓi ɓyɔ nsoò lɛsàg! Ɓisuulɛ tì mɛ rèsi lɛ kìɓe ki lamii ɓum ɓɛ̀cèm, nsoò Ɓɛ̀yudɛ̀n, nsoò ɓumɓɛ ɓɛ yin Ɓɛ̀yudɛ̀n. 
Lɔŋ yɛ̀ɛ ki ri kìkànɛn lɛ: Ŋwaà saaɗ à yin lɔŋ nsoò bog,
Ŋwaà ɗyomzɛ̀n kɛ̀ɛ ɓa, nsoò ŋwaà ǹkaakaayɛn Bɛ̀ll kɛ̀ɛ ghɛnɛn. Ɓɛ̀sɛ̀ɛ̀ ɓɛ̀cèm ɓɛ ri ɓɛ̀ ɗimɛn bee, ɓɔɔ̀cèm ɓɛ ɓa ɓɛ̀ɓùùsɛn.
Ŋwaà ǹkìkiyɛn kirɔɔ, kɛ̀ɛ ɓa lɔŋ, nsoò bog.
Ɓoŋ waà à rì yɛ̀ɛ zɔ̀ŋ ìnɛ ì rì kìbwaŋ, rìlemàg ɗyaa ɗyɛɛ̀ɗi ɓɛ ti ɓɛ pwaàghì ɓum miì, ìrɔg wu nyoo wɛɛ ti wu kpagìì ɓi ɓɛ̀ɓeeɓee ɓaa ɓɛ ŋwɔ̀m.
Myɔm maa mɛ roni rì ɓɛ̀nyɔ̀ma ɓɛ lòlolɛn.
Mɛ̀kòò maa mɛ fɛmɓɛ̀n ɓi rìkɛ̀n ɗi wolɛn mum.
Bee bimiɗ ìnɛ ɓɛ fyee miì, ɓɛ càɗ wɔɔ lɛ, rì cuu, ɗì rìkɛŋ.
Ɓɛ yisɛɛ ɓi ri cɛɓ ki fyòoog.
Ɓɛ yin ɗi ìris wu Bɛ̀ll nsoò lɛsàg ɓi cɛɓ kàà.
Kɔlɛ ɓìsii yii lɛ com kìcèm ki ɓìdɔ̀gsɛna ɓi Bɛ̀ll ɓyɛɛ̀ kpaakpàà, ki ri kì kaliyɛn ɓisuu ɓumɓɛ ɓìdɔ̀gsɛna ɓi lamii, lɛ di mum kɛ̀ɛ ɓa ri kìɓan ki kaliyɛn, rì tì lɛ, di kɛɛ ghɛnɛn lɛ zi bimiɗ ì rì ǹkpìyɛn kiɓan ri Bɛ̀ll. 
Ɓisuulɛ ŋwàdɛŋ àa ghɛnɛn ɓi lɛ saaɗ ɓi mis mɛ Bɛ̀ll, lɛ à ɓègà ɓìɓan ɓi ɓìdɔ̀gsɛna ɓyɛɛ̀ kpaakpàà; ɓìdɔ̀gsɛna ɓyɛɛ̀ ghɛɛghɛɓsì lɔŋ mum lɛ a yi lɛ à kìi kìɓe.
Wɔ̀lɛ ɓigomìnɛ, Bɛ̀ll à mɛ rèsi ɓisi lannɛ à ti à kìlàg lɛ ti ɓa lɛ saaɗ ɓi mis mii, kɛ̀ɛ̀ ɓìdɔ̀gsɛna; kaàtà à ɓìdɔ̀gsɛna rì ɓɛ̀kpaŋzì-ɓìɓan ɓɛ ɓugà kìɓan kiǹ; 
kɛɛ ri rìkì ɗi Bɛ̀ll à ti à kìlàg lɛ ɓum ɓɛɛ ɓa lɛ saaɗ ɓi mis mii lɛ rìgherɛ̀n ɗi ɓɛ gherɛɛ Yeesus Kiris, kìɓan kiǹ ki ri ɓisuu ɓum ɓɛ̀cèm ɓɛ ɓɛ gherɛɛ; ǹlànag wu ki yin miì; 
ɓisuulɛ ɓɛ̀sɛ̀ɛ̀ ɓɛ̀cèm ɓɛ kighà kìɓe fɔlɔɔ nnɛ ɓɛ yin lɛ ɓɛ wuɓsɛ̀n rìkem ɗi Bɛ̀ll. 
Wɔ̀lɛ Bɛ̀ll, ɓi coo geesɛ̀n yìì, à ti à ghaasàg ɓɔ ɓum ɓɛ saaɗ, zɛy rì zɛy lɛ Yeesus Kiris ànɛ à mɛ kwèɗ ɓɔ ɓi rìkpàn. 
Yeesus ànɛ̀n nnɛ Bɛ̀ll à fèkà lɛ a ɓa roànɛ à rì ɓiì sòo ɓiɓe ɓi ɓum rì bwaɓ yii ɓi bee ì rìgherɛ̀n; à kìghà fɔlɔɔ lɛ a resi saaɗ wìì ɓisuulɛ, à càɗkà ɓum kɛ̀ɛ fa ɓɔ deɓ ɓi ɓìɓe ɓi ɓɛ kikìghà abɛ̀y, cààmɛ̀n ki à ɓaghà di à ka kɔn ɓi lɛ bim yiì yɛ̀ɛ resɛ̀n. 
Nni ɓi cààmɛ̀n ki tì ti ki miì Bɛ̀ll a rèresi saaɗ wìì, lɛ a kɔ̀nkɔn lɛ, ɓɛɛ yi lɛ à rì lɛ saaɗ, à ki kì lɛ ɓum ɓɛ̀cèm ɓɛ ɓɛ gherɛɛ Yeesus, ɓɛɛ ɓa lɛ saaɗ ɓi mis mìì.
Nni kìɓan aɗi kɛɛ̀ki ŋwaà rì lɛ à saàsànɛ̀n miì? Kìɓan ki saasanɛ̀n miì ki yin. Ɓisuucɛ? Ɓisuulɛ ɓɛ yii rìɓèŋ ɗi ɓiɗɔ̀gsɛna? Èe èe, lɔŋ ɓisuu righerɛ̀n. 
Lɛ ɓìsiì fèki lɛ mum à rì ɓi ghɛnɛɛ lɛ à rì lɛ saaɗ ɓi mis mɛ Bɛ̀ll lɛ rìgherɛ̀n, kìɓan kiǹ kɛ̀ kɛɛ̀ ɓa lɛ, rìɓèŋ ɗi à ti à ɓègì ɓìdɔ̀gsɛna. 
Bɛ̀ll à cɔ̀ɔ̀ghrɛɛ nya lɔŋ Ɓɛ̀yudɛ̀n ɓɔrìɓɔ gìn, à rì girig Bɛ̀ll ɓìlɔ̀ŋ ɓimbog? À rì girig Bɛ̀ll à ɓìlɔ̀ŋ ɓimbog a tààkaà. 
Ɓisuulɛ Bɛ̀ll à rì lɔŋ bog, nnyɛ̀ɛ ri ɓiì kìi lɛ Ɓɛ̀yudɛ̀n ɓɛɛ ɓa lɛ saaɗ ɓi mis mii lɛ rìgherɛ̀n, nsoò ɓɛ̀roɓɛ ɓɛ yin Ɓɛ̀yudɛ̀n, ɓɛ ɓa girig lɛ saaɗ ɓi mis mii lɛ rìgherɛ̀n.
Kìɓan kiǹ ki resii nya yɛɛ lɔɔ lɛ tì pisii ìtèɗ wu ɓidɔ̀gsɛna lɛ rìgherɛ̀n? Èe èe, fɔlɔɔ a rì kɔm̀ lɛ tì sììraagh ɓìdɔ̀gsɛna.
Cɛ kɛɛ̀ki tì rì lɛ tì kpaatì min ɗi Abiraham à seŋi wìs a ǹsɛ̀ɛ̀ ànɛ ɓi mɛ̀mùù? Cɛ kɛɛ̀ki à fɔ̀ngà? 
I Bɛ̀ll à ghɛngà lɛ Abiraham à rì saaɗ à mum ɓi mɛ̀kìkì mii, di à rì lɛ à saàsànɛ̀n; kìɓan kifog, kɛ̀ɛ sanɛn ɓi mis mɛ Bɛ̀ll. 
Ɓisuulɛ kaàtà à Bɛ̀ll à kpaa lɛ Abiraham à gherɛ̀ngà Bɛ̀ll, kìɓan kiǹ kɛɛ̀ki Bɛ̀ll à ghɛngà nyi miì lɛ à rì saaɗ à mum. 
Kɔlɛ mɛ̀lèɓ mɛ ŋwaànɛ à kìi kìsay mɛ yin lɛ ɓɛ kpaa lɛ geesɛ̀n yɛɛ̀nɛ ɓɛ kii nyi; mɛ ri lɔŋ mɛlèɓ mɛ à ghɛ̀ɛ̀sɛɛ kì terì. 
Wɔ̀lɛ i mum à kìi ɓi kisay, kìɓan kifog à gherɛ̀n Bɛ̀ll ànɛ à ti à kìlàg lɛ ǹkì-kìɓe a ɓa lɛ saaɗ ɓi mis mii, rìgherɛ̀n ɗii ɗi ki lɛ Bɛ̀ll a ghɛǹ nyi lɛ saaɗ à mum. 
Kìɓan kiǹ kɛɛ̀ki Davit à rèsii kìnyàà ki ŋwaànɛ Bɛ̀ll à teri lɛ saaɗ à mum, kɛ̀ɛ fiɓi mɛkìkìì mii.
Mààgh rì ɓumɓɛ Bɛ̀ll à mɛ kì lɛ: à càɗ mɛ̀nànì maa, à ki cenɛn ɓɔ ɓìɓe ɓyàa. 
Mààgh rì mum ànɛ Bɛ̀ll à ɓàli ɓi kiɓe kii.
Nni kìnyàà kiǹ ki ri nya lɔŋ ɓisuu ɓumɓɛ ɓɛ ri ɓɛ̀kɛ̀rɛn gìn ki ri girig ɓisuu ɓɛroɓɛ ɓɛ yin ɓɛkɛ̀rɛn? Tì kalii yì lɛ: Bɛ̀ll à ghɛngà Abiraham lɛ saaɗ à mum ɓisuu righerɛ̀n ɗii. 
Kìɓan kiǹ ki kilɛ̀ngà ɓi cààmɛ̀n ki be? Ki ɓaghà di Abiraham à ti ǹkɛ̀rɛn giǹ di à ka yin ǹkɛ̀rɛn? Ki kilɛɛ ɓi di à mɛ kɛ̀rɛ̀n; ki ɓaa lɔŋ di à ka yin ǹkɛ̀rɛn. 
Fɔlɔɔ nnɛ ɓɛ faghà nyi kɛ̀rɛ̀n ɓi sìg à kìrèmzɛnà ki lɛ, à rì saaɗ à mum lɛ rìgherɛ̀n, cààmɛ̀n ki à ɓaghà di à ka kɛrɛn ɓi; kìɓan kiǹ kɛɛ̀ki à rì miì seŋi ɓum ɓɛ̀cèm ɓɛ ɓɛ gherɛɛ, nsoò ɓɛ̀roɓɛ ɓɛ yin ɓɛ kɛ̀rɛn, lɛ di ɓɛɛ ɓa lɛ saaɗ ɓi mis mɛ Bɛ̀ll. 
À rì tì girig seŋi ɓumɓɛ ɓɛ ri ɓɛ̀kɛ̀rɛn, ɓɛ ɓɛ rɔɓi ɓi lɔŋ lɛ kɛ̀rɛ̀n nyi rì nyi, kìɓan kifog ɓɛ ɓɛɛ̀ nɔ̀ɔnɔɔ̀tì kìfèèghrɛnà ki righerɛ̀n ɗi Abiraham à seŋi wìs a ɓaghà rì ɗyɔ, di à ka kɛrɛn ɓi.
I Bɛ̀ll à kàkà Abiraham rì dòò yii lɛ ɓɛ ri ɓiì fɔ̀ni zi ɓi mɛ̀wus, ǹkàg wiǹ wu falɛ̀ngà ɓi ɓisuulɛ Abiraham à ɓègà ɓìdɔ̀gsɛna; kìɓan kifog Bɛ̀ll à faghà nyi ǹkàg wiǹ lɛ à ghɛngà nyi lɛ à rì lɛ saaɗ ɓi mis mii lɛ rìgherɛ̀n. 
I mum àa tekì mɛ̀wus mɛ ɓi ǹkàg wu Bɛ̀ll à faghà lɛ rìɓèŋ ɗi ɓidɔ̀gsɛna, di rìgherɛ̀n ɗi yin min ɗi gɛɓsɛ̀n, ǹkàg wiǹ wu ɓa com ki zɛy. 
Ɓisuulɛ ɓìdɔ̀gsɛna ɓi ti ɓi syogàg yì bim i Bɛ̀ll, rì tì lɛ mum à yin lɛ à kpì kìdɔ̀gsɛna jàŋ inɛ ɓìdɔ̀gsɛna ɓi yin.
Fɔlɔɔ nnɛ ǹkàg wu falɛ̀ngà lɛ rìgherɛ̀n lɛ di wɛɛ ɓa yɛ̀ɛ rìɓòò ɗi Bɛ̀ll à kìi ɓum zɛy rì zɛy, wu ɓa ɓisuu dòò yi Abiraham yìcèm, wɛ̀ kɛɛ̀ ɓa lɔŋ lɛ ɓisuu dòò yi yɛɛ̀ ɓèŋɓeŋ ɓidɔ̀gsɛna; wu ɓa tì girig ɓisuu ɓɛroɓɛ ɓɛ gherɛɛ lɔŋ yɛ̀ɛ Abiraham à seŋi wìs a ɓɛ̀sɛ̀ɛ̀ ɓɛ̀cèm à gherɛ̀ngà, lɔŋ yɛ̀ɛ ki ri kìkànɛn lɛ: 
Ǹɗɛsìghà wɔ̀ lɛ u ɓa seŋi à ɓìlɔ̀ŋ lɛ ɓìlɔ̀ŋ. Abiraham à rì seŋì wìs ɓi mis mɛ Bɛ̀ll ànɛ nyii gherɛ̀ngà, Bɛ̀ll ànɛn nnyɛɛ ti à falàg ɓìloŋ cɛɓ, à ki kìlag lɛ com ki ki ka ɓaghà ɓi, kɛɛ ɓa. 
Abiraham à kìghà lɛ, à gherɛ̀n, à ki ɗyàɓag, jàŋ inɛ com ki mum à ɓaghà lɛ à ɗyàɓàg ki ɓaghà ɓi; fɔlɔɔ nnɛ à ghalà seŋi ɓìlɔ̀ŋ lɛ ɓìlɔ̀ŋ lɔŋ yɛ̀ɛ Bɛ̀ll à kpaaghà nyi lɛ: Dòò yɔɔ yi ɓaa gɛ bàlì fɛlɛ. 
Fɔlɔɔ nnɛ rìgherɛ̀n ɗii ɗi fɔghìghà ɓi, kɛ̀ɛ ki foŋ nto ɓi rìɓa ɗi lɛ nyoo yìì i ti ǹtɔ̀gtiyɛn, lɛ à ɓaghà di à ti nunùg bèg mɛ̀tin mɛtaǹ, Sara kɛ̀ɛ ki ɓa ti giɓ a cem ànɛ à sòɓtì cɛ̀y. 
Ɓi nkàg wu Bɛ̀ll à faghà nyi, à tekà ɓi nyoey lɛ a tuùzi, kìɓan kifog rìgherɛ̀n ɗii ɗi fatìghà nyi ìtèɗ, à ki fa Bɛ̀ll rìkem. 
A gherɛ̀ngà rì ǹɗem wii wucèm lɛ Bɛ̀ll à rì rì ìtèɗ wulɛ à ki com ki à kàagh lɛ à ɓiì kìi. 
Kìɓan kiǹ kɛɛ̀ki Bɛ̀ll à ghɛngà nyi miì lɛ à rì saaɗ à mum.
Wɔ̀lɛ àa ɓisu wii cɛ̀ncii nnɛ ki ri kìkànɛn lɛ, ɓɛ ghɛngà nyi lɛ saaɗ à mum ɓisuu kiɓan kiǹ. 
Ki ri girig kìkànɛn ɓisu wis; ɓìsi ɓɛ rìgherɛ̀n ɗis ɗi ɓiì ki lɛ Bɛ̀ll a ghɛǹ ɓìsi lɛ ɓum ɓɛ saaɗ, lɛ rìgherɛ̀n ɗi tì gherɛɛ roànɛ à ghèmzìghày a ɓìloŋ Kan wìs Yeesus. 
Yeesus ànɛ̀n nnɛ ɓɛ kaɓkà ɓisuu ɓiɓe ɓis, à ghèmɓɛ̀n a ɓìloŋ lɛ di ti ɓa lɛ saaɗ ɓi mis mɛ Bɛ̀ll.
Yɛ̀ɛ tì ti min ɓumɓɛ ɓɛ ri lɛ saaɗ ɓi mis mɛ Bɛ̀ll lɛ rìgherɛ̀n, tì yiìdi ɓi paàzì rì Bɛ̀ll lɛ Kan wìs Yeesus Kiris. 
Nnyɛɛ mɛ kì lɛ, ti ɗiŋi ɓi geesɛ̀n ì Bɛ̀ll ìnɛ tì ti ìnɛ miì ǹsììrɛn lɛ rìgherɛ̀n, com ki ti nyàànyàà ki ri dyàɓɛn ìnɛ tì rì rì yɔ̀ lɛ tì rì ɓiì ɓaà rì gàɓ ɓi rìkem ɗi Bɛ̀ll. 
Àa lɔŋ foo ri foo, ti nyàanyaàrɛ̀n girig rì mɛ̀tɔɓ mis, lɛ tì yii lɛ ǹtɔɓ wu ti wu kilàg lɛ mum a ɓa rì kìsììrì, 
kìsììrì ki kilàg lɛ, mum a ceè mɛ̀fèèghrɛn, rìcee ɗi mɛfèèghrɛn ɗiǹ, ɗi fogì mum dyàɓɛn ɓi nɗem. 
Fɔlɔɔ nnɛ dyàɓɛn inɛ̀n ì ti yɛ̀ kɛɛ̀ ɓɔ̀ŋ ɓisi ɓisuulɛ Bɛ̀ll à ɗyɛɛghà ǹkɔ̀nɛ̀n wìì ɓi mɛ̀rem mis, rì Kìtɛntɛ̀ɛ̀n ki Nghay ki à faghà ɓìsi.
Ɓisuulɛ, cààmɛ̀n ki tì ɓaghà di tì ka yin ɗi ìtèɗ, Kiris à wughà ɓisuu ɓiɓeɓtàg ɓi ɓum, ɓi cààmɛ̀n ki Bɛ̀ll à siŋdɛ̀ngà. 
Ki ɓaghà ǹtɔɓ lɛ mum a gherɛn lɛ a wu ɓisuu mum à saaɗ; mum à ɓaghà nya lɛ à cenɛ̀n lɛ a wu ɓisuu ŋwaànɛ à rì rì syeesyee à ǹɗem. 
Wɔ̀lɛ kìɓan ki Bɛ̀ll a rèsag ǹkɔ̀nɛ̀n wìì ɓi ɓɛg wìs ki ri lɛ: Kiris à wughà ɓisu wis, cààmɛ̀n ki tì ɓaghà di tì kaka ɓɛ̀kìì-kìɓe. 
I bwaɓ yii yi mɛ ka kì lɛ ti ɓa lɛ saaɗ ɓi mis mɛ Bɛ̀ll ɓigomìnɛ, di rì ɗi lɛ a ghɛɓsi ɓìsi lɛ bim i Bɛ̀ll yɛ̀ kɛɛ̀ kpaŋ a lɔ̀ŋkis. 
Tì ɓaghà ɓɛ̀bènàbena ɓɛ Bɛ̀ll, wɔ̀lɛ à pègsɛ̀ngà paàzì ànɛ lɛ rì ɓìsi rì nyi ɓi rìwu ɗi Man wiì. Nni ɓigomìnɛ yɛ̀ɛ tì ti min lɛ syeesyee rì nyi, cɛɓ ki Man wiì ki ɓiì ghɛɓsii ɓisì. 
Àa lɔŋ foo nyi rì nyi, ti nyàànyaa ɓi Bɛ̀ll lɛ Kan wìs Yeesus Kiris ànɛ à mɛ pègsɛn paàzì ànɛ lɛ rì ɓìsi rì Bɛ̀ll.
Kìɓan kiǹ kɛɛ̀ki yɛ̀ɛ kìɓan ki mum bog à kìghà ki ɗiŋzìghày kìɓe ɓi ziinɛ, rìwu ɗi ki ɗiŋiì lɛ kìɓe, rìwu ɗìn ɗi ki ràm ɓum ɓɛ̀cèm ɓisuulɛ ɓɛ̀sɛ̀ɛ̀ ɓɛ̀cèm ɓɛ kighà kìɓe; 
lɛ yɛ̀ɛ ɓìdɔ̀gsɛna ɓi ɓaghà di ɓi ka yin, kìɓe ki ɓaghà lɔŋ ɓi ziinɛ wɔ̀lɛ, ki yin lɛ ki ɓalɛ̀n lɛ kìɓe, di ɓìdɔ̀gsɛna ɓi yin. 
Kɔlɛ à tumɛ̀n ɓi Adam à kpaŋ ɓi Moyis, rìwu ɗi ciìzìghà lɛ rì ɓum ɓɛ̀cèm ɓɛ ɓɛ kighà ɓi kiɓe ki Adam à kìghà miì. Adam ànɛn yɛɛ ɓaghà kìfèèghrɛnà ki roànɛ à ghɛ̀ɛ̀sɛ̀ngà kì yùu. 
Wɔ̀lɛ rìnàn ɗi yin com kìfog ɗì rìɓòò ɗi Bɛ̀ll à kìi ɓum; i ɓum lɛɛ̀gwey ɓɛ cuughà ɓi rìnàn ɗi mum bog, bɔ̀ɓ yaŋ ɗi geesɛ̀n rì rìɓòò ɗi Bɛ̀ll à kìghà ɓum zɛy rì zɛy ɓi m̀bobog à mum ànɛ lɛ Yeesus Kiris; rìɓòò ɗi Bɛ̀ll ɗiǹ ɗi ri ɗìkòmɛn ɓum lɛɛ̀gwey à cee fɔlɔɔ. 
Rìsyɔn ɗi ɓi rìɓòò ɗi Bɛ̀ll ɗi yin com kìfog rì rìsyɔn ɗi ɓi kìɓe ki mbobog à mum. Ɓɛ̀yɔ̀m ɓɛ ɓi kìɓe ki kìbog ki mum ki kighà, ɓɛ syɔngà rì ǹcɛ̀m, kɔlɛ rìɓòò ɗi Bɛ̀ll à kìghà ɓum zɛy rì zɛy di ɓɛ mɛ kì ɓiɓe lɛɛ̀gwey ɗi syɔngà lɛ ɓum ɓɛɛ ɓa lɛ sɛɛghisɛɛghi ɓi mis mɛ Bɛ̀ll. 
I rìnàn ɗi kibog ki mum ɗi kighà lɛ rìwu ɗyɛɛ̀ ragɛn, lɛ kìbog ki mum kìn, bɔ̀ɓ yaŋ ri ɓumɓɛ ɓɛɛ̀ teki lɛ rì geesɛ̀n yìì inɛ ì tèghɛɛ, rì rìɓòò ɗi ɓi rìren ɗii ɗi ɓiɓan, ɓɛ ri kì lɛ, ɓɛ ghɛɓ, ɓɛ ki làmi lɛ m̀bobog à mum ànɛ lɛ Yeesus Kiris.
Nni fɔlɔɔ nnɛ yɛ̀ɛ rìnàn dìfog ɗi kighà lɛ ǹcɛ̀m a saà a ɓum ɓɛ̀cèm, fɔlɔɔ nnɛ syeesyee à rìkì bog à mɛ kì lɛ rìɓa ɗi lɛ sɛɛghisɛɛghi ɓi mis mɛ Bɛ̀ll, ɗi ɗi ti ri falàg cɛɓ, ɗyɛè saà girig a ɓum ɓɛ̀cèm. 
Ɓisuulɛ yɛ̀ɛ ǹtoòtèɗ wu kìbog ki mum ki kighà, wu ghaasìghà ɓum lɛɛgwey ɓɛ̀kìì-kìɓe, mɛ̀wog mɛ m̀bobog à mum à kìghà mɛ ri ɓiì kìi lɛ ɓum lɛgwey ɓɛɛ ɓa lɛ saaɗ ɓi mis mɛ Bɛ̀ll. 
Kɔlɛ ɓìdɔ̀gsɛna ɓi yughày lɛ di kìɓe kɛɛ teghɛn, wɔ̀lɛ jàŋ bimiɗ ìnɛ kìɓe ki ɓaghà kì rììtɛn geesɛ̀n ì Bɛ̀ll ì tèghɛ̀ngà tì ì cee fɔlɔɔ. 
Ɓi lèg ànɛ lɛ, yɛ̀ɛ kìɓe ki ciìcììzìghà ɓum ɗì rìwu, geesɛ̀n ì Bɛ̀ll yɛ̀ɛ làlami rì saaɗ, ɓisuu cɛɓ ki fiɗyàɓ fikɔ̀ɔ̀ lɛ Yeesus Kiris à Kan wìs.
Nni ti kpaà min lɛ cɛ? Tì ghɛ̀sɛɛ nya lɛ tì kɛ̀n asu tì ghɛghɛ̀ɓ ɓi kìɓe, lɛ di geesɛ̀n ì Bɛ̀ll yɛ̀ɛ ɓiìsɛn kì tèghɛɛ a lɔ̀ŋkis? 
Èe èe. Tì rì ɓìloŋ ɓi san ànɛ a kìɓe, nni lannɛ tì rì lɛ tì ghɛɓtì ɓi kìɓe?
Ɓì yii ɓi lɛ ɓìsi ɓɛ̀sɛ̀ɛ̀ ɓɛ̀cèm ɓɛ tì ɓàɓtɛ̀ngà ɓi Yeesus Kiris ɓi ɗùm, ɓi rìwu ɗii nnɛ tì ɓàɓtɛ̀ngà lɔɔ? 
Ɓi bàɓtis nnɛ tì ɓòmɓɛ̀ngà ɓi zɔ̀ŋ rì nyi, lɛ ti wu ǹɗaŋ ɗi nyi, di fɔlɔɔ nnɛ ɓìsi girig ti ghɛɓ cɛɓ ki nyɔn fɛlɛ yɛ̀ɛ Kiris à ghèmɓɛ̀ngày a ɓìloŋ ɓi-tèɗ wu rikem ɗi Seŋi.
Ɓisuulɛ i tì ràrɛ̀ngà rì nyi lɛ kɔɔ̀kɔɔ̀ ɓi rìwu ɗi ɗi pisɛɛ ɗiŋkii, tì rì girig ɓiì ɓaà ɓɛ̀ràrɛn ɗi nyi ɓi rìghèmɓɛ̀n ɗi ɓilòŋ ɗi ɗi pisɛɛ ɗiŋkiì. 
Tì ghɛ̀ɛ̀sɛɛ kì konaagh ki yiì lɛ fìɗyàɓ fis fi riɓa fi abɛ̀y fɛlɛ yɛ ɓum, fi ɓaghà fi kpanɛn ɓi kɔrɔs ǹɗaŋ ɗi nyi, lɛ di Bɛ̀ll a waà nyoo ì kìɓe inɛ tì rì rì yɔ̀, yɛ̀ɛ tyɛ̀ ki ɓa ti ɓɛkpàn ɓɛ kiɓè. 
Ɓisuulɛ ŋwaànɛ à mɛ wu, à mɛ lèg ɓi rìkpàn ɗi kiɓè. 
Wɔ̀lɛ i tì wughà ǹɗaŋ ri Kiris, tì rì rì ǹtyweeyi lɛ tì ɓiì ghɛɓì girig ǹɗaŋ ri nyì. 
Tì yii fɔlɔɔ lɛ, à tumɛ̀n yɛ̀ɛ Kiris à ghèmbɛ̀ngày a ɓìloŋ, à yiìdi lɛ à wu tì, rìwu ɗi yiìdi ri ìtèɗ ɓi nyì. 
Lɛ à wughà ɓisan ànɛ a kìɓe gɛ̀n bog ɓi gɛ̀n yicèm, wɔ̀lɛ rìghɛɓ ɗi a ghɛghɛɓ ɓigomìnɛ, a ghɛghɛɓ ɗyɔ ɓisuu Bɛ̀ll. 
Fɔlɔɔ nnɛ mìni girig, ghɛɛna mìniìɓɔmiɗ fɛlɛ yɛ̀ɛ ɓumɓɛ ɓɛ ti ɓìloŋ ɓi san ànɛ a kìɓe, ɓɛ ki ɓa cem ɓisuu Bɛ̀ll, ɓi Yeesus Kiris ɓi ɗùm.
Kìɓe ki ghɛɛ̀sɛɛ tì ɓi min lɛ ki lamì nyoo yìn inɛ ì ti ì wulàg, lɛ kɛɛ ki lɛ ɓi kiki ɓìɓan ɓi nyoo ìnɛ̀n ì ti ì kɔ̀ngì. 
Kɛ̀ ɓi cìtɛn ti ɓìkàɓ ɓin ɓi nyoo ɓi kìɓe fɛlɛ yɛ̀ɛ ɓyom ɓi kisay ɓi ɓi rìkì ɗi ɓiɓan ɓi ɓeɓtɛn, kìɓan kifog faana mìniìɓɔmiɗ ri Bɛ̀ll fɛlɛ yɛ̀ɛ ɓum ɓɛ̀cèm ɓɛ ɓɛ sughiì a nyɔ̀ɛ̀y, ɓì ki fa ɓikàɓ ɓin ɓi nyoo rì Bɛ̀ll ɓi sìg à ɓyom ɓi kisay, ɓi ɓi rìkì ɗi ɓiɓan ɓi ɓi ri lɛ saaɗ. 
Kìɓe kaa làmi ɓi mini, ɓisuulɛ àa ɓìdɔ̀gsɛna ɓyɛɛ̀ làlami mìni, lɔŋ geesɛ̀n ì Bɛ̀ll.
Nni la min? Tì rì nya ɓiì kìkii kiɓe lɛ yɛ̀ɛ ɓìdɔ̀gsɛna ɓi lamii ɓi ɓisi, lɔŋ geesɛ̀n ì Bɛ̀ll yɛ̀ɛ lamii ɓìsi wa? Ki yin fɔlɔɔ. 
Ɓì yii ɓi lɛ, i ɓì càrɛɛ lɛ ɓi ɓa ɓɛ̀kpàn ɓɛ mum lɛ ɓi kiki ŋwaànɛ̀n miì mɛ̀wog, lɔŋ lɛ ɓì ghali ɓɛ̀kpàn ɓɛ mum ànɛ ɓi kìki mɛwog anɛ̀n; kòo lɛ kìɓe, ki ki ti ki syogìì rìwu, kòo lɛ mɛ̀wog, mɛ mɛ ti mɛ kilàg lɛ mum a ɓa lɛ saaɗ ɓi mis mɛ Bɛ̀ll? 
Bɛ̀ll a teɗ rìkem, lɛ mìni ɓɛ ɓì ka ɓaghà ɓɛ̀kpàn ɓɛ kiɓe, ɓigomìnɛ, mìni yɛ̀ɛ mɛ nɔ̀ɔ̀ti ri nɗem win wucèm, deɓ yi ɓi rìrèsàg ɗi ɓì tekà. 
Yɛ̀ɛ Bɛ̀ll à pisìghà mìni ɓi rìkpàn ɗi kiɓe, ɓì mɛ ghay ɓɛkpàn ɓɛ saaɗ. 
Ǹkpaa fɔlɔɔ yɛ̀ɛ ɓum ɓɛ ti ɓɛ kpaaghì ɓisuulɛ, ɓì rì rì ìɓwɛɗ ɓi nyoo; fɛlɛ yɛ̀ɛ ɓì càɗkà ɓìkàɓ ɓin ɓi nyoo lɛ ɓyɛɛ ɓa ɓɛ̀kpàn ɓi rìkì ɗi ɓiɓan ɓi tifin, rì kìɓùùsì, lɛ ɓi ghɛɓ cɛɓ ki ɓùùɓuu, fɔlɔɔ nnɛ càrina ɓyɔ ɓigomìnɛ lɛ ɓyɛɛ ɓa ɓɛ̀kpàn ɓɛ saaɗ di ɓi ghɛɓ cɛɓ ki ki ri kìtɛnɛn.
Lɛ yɛ̀ɛ ɓì ɓaghà ɓɛ̀kpàn ɓɛ kiɓe, ɓì ɓaghà ɓi ɓɛtiniyɛn lɛ ɓi nɔɔ̀ti saaɗ. 
Nni ɓyom aɗi ɓyɛɛ̀ɓi ɓì fɔ̀ngà ɓi cààmɛ̀n kiǹ? Lɔŋ ɓyom ɓi ɓyɛɛ̀ fafa mini ǹtoòrìɗ ɓigomìnɛ, lɛ rìsyɔn ɗi miì ɗi ri lɛ rìwu. 
Nni ɓigomìnɛ ɓì ti ɓɛ̀ kòrɛn ɓi kìɓe, ɓì mɛ ki ghay ɓɛkpàn ɓɛ Bɛ̀ll, rìfɔ̀n ɗi ɓì rì rì ɗyɔ ɓi rìɓa ɗìn, ɗi ri cɛɓ ki ki ri kìtɛnɛn, rìsyɔn ɗi miì ɗi ɓa cɛɓ ki fiɗyàɓ fikɔ̀ɔ̀. 
Ɓisuulɛ mɛ̀lèɓ mɛ kiɓe mɛ ri lɛ rìwu, kìɓan kifog, rìɓòò ɗi Bɛ̀ll a kìki ɓum zɛy ɗi ri cɛɓ ki fiɗyàɓ fikɔ̀ɔ̀ ɓi Yeesus Kiris à Kan wìs.
Ɓɔɔsoŋ̀, (mɛ̀ ntòtog ri ɓumɓɛ ɓɛ yii com ki lɛ kìdɔ̀gsɛna) ɓì yii ɓi lɛ mum à rì ɓi rìlàmì ɗi kidɔ̀gsɛna cààmɛ̀n kìcèm ki a ka ghɛghɛ̀ɓ. 
Fɔlɔɔ nnɛ kìdɔ̀gsɛna ki riwɛy ki rari giɓ ri yii wiì cààmɛ̀n kìcèm ki yii à kaka ɓi cɛɓ, wɔ̀lɛ i yii à wii, kìdɔ̀gsɛna ki riwɛy kɛ̀ kɛ̀ɛ ràɗ ti nyi rì ŋwaànɛ̀n. 
Nni i à kɛ̀ɛ rìwɛy ɗi mum àdɛŋ di yii à kaka ǹto ɓi kìmììgh, ɓɛ roò nyi ɗii lɛ ǹkìì-tìsɔ̀mɔ̀g, wɔ̀lɛ i yii à wii, giɓ anɛ̀n kɛ̀ɛ ɓa ti ɓi rìlàmì ɗi nsiŋdɛn wu riwɛy, ɓi lèg ànɛ lɛ, àa soo kɛ̀ɛ rìwɛy ɗi ŋwaàdɛŋ, ɓɛ yin lɛ ɓɛ kpaa lɛ à kìi fìsɔ̀mɔ̀g. 
Ɓɛ̀geni ɓɛ̀m, ki ri girig fɔlɔɔ ɓisu win ɓi san ànɛ a ɓìdɔ̀gsɛna, ɓì rì ɓiloŋ lɛ nyoo ì Kiris, lɛ ɓi ɓa ɓumɓɛ ɓɛ wooghrɛɛ rì ŋwaàdɛŋ; ɓigomìnɛ, ɓì wooghrɛɛ rì roànɛ à ghèmɓɛ̀ngày a ɓìloŋ lɛ di ti ki ɓìɓan ɓi syeesyee ɓisuu Bɛ̀ll. 
Lɛ cààmɛ̀n ki tì nɔ̀ɔ̀nɔ̀ɔ̀tìghà cɛɓ ki mɛmùù, zày ìnɛ lɛ ti kiki ɓìɓe ì yeèyèèsìghà ɓìsi nyoo bimiɗ, di ɓìdɔ̀gsɛna ɓi mɛ ghèmzi yɔ̀, lèg ànɛ lɛ ɓìɓan ɓi tì kìkìghà ɓi ɓaghà ɓìɓan ɓi lɛ ti cuù. 
Nni ɓigomìnɛ, tì yiìdi ɓi rìkpàn ɗi ɓidɔ̀gsɛna ɓisuulɛ, tì wughà ɓi san ànɛ a com ki ki ɓanɓàngà ɓìsi ɓi rìkpàn, fɔlɔɔ nnɛ ti kìki Bɛ̀ll kìsay ɓi bee ì nyɔn ìnɛ ɓi Nghay, àa tì ɓi bee ì fìɗyàɓ ìnɛ ɓi ɓìdɔ̀gsɛna ɓi ɓi ri ɓi kaàtà.
Nni cɛ kɛɛ̀ki tì rì min lɛ tì kpaa? Ɓìdɔ̀gsɛna ɓi ri nya kìɓe? Àg. Ɓi yin kiɓe nsoò lɛsàg, wɔ̀lɛ ɓìdɔ̀gsɛna ɓi kighà lɛ n-yi com ki lɛ kìɓe. Ɓisuulɛ i ɓìdɔ̀gsɛna ɓyɛ̀ kɛɛ̀ kpaa lɛ, kɔ̀ɔ lem com ki mum, mɛ̀ m̀ɓaghà ɓi lɛ ǹ-yi cɛ kɛɛ ri lɛ rìlem ɗi com ki mum. 
Fɔlɔɔ nnɛ kìɓe ki ghɛngà kìrɔŋiɗ ɓi kìdɔ̀gsɛna kiǹ, ki ghèmzì mɛ̀ mɛ̀kuu mɛ zày mɛ̀cèm ɓi nɗem. Lɛ kìɓe ki ri kìloŋ jaŋ̀ inɛ ɓìdɔ̀gsɛna ɓi yin. 
Abɛ̀y, di ɓìdɔ̀gsɛna ɓi ka yin, m̀ɓaghà rì cɛɓ, nni lɔŋ yɛ̀ɛ ɓìdɔ̀gsɛna ɓi yughày, kìɓe kɔ ghemɓɛ̀n, mɛ̀ ǹwu. 
Fɔlɔɔ nnɛ ɓìdɔ̀gsɛna ɓi ɓi ghɛɛ̀sɛ̀ngà kì kìi lɛ mɓa rì cɛɓ, ɓyɛɛ kighà lɛ nwu. 
Ɓisuulɛ kìɓe ki ghɛngà kìrɔŋiɗ, ki yegsì mɛ̀ rì ɓìdɔ̀gsɛna, ki ki wey mɛ rì ɓìdɔ̀gsɛna ɓyɔm̀ ɓiǹ.
Fɔlɔɔ nnɛ ɓìdɔ̀gsɛna ɓyɔmiɗ, ɓi ri ɓìtɛnɛn, kìdɔ̀gsɛna kicèm ki ri lɛ, kɔ kìtɛnɛn, kɔ lɛ saaɗ, ki ki ɓa lɛ syeesyee. 
Syeesyee à com à ghali yɛɛ lɔɔ com ki kɛɛ wey mɛ̀? Àg! À ghali ɓi nsoò, wɔ̀lɛ kiɓe kɛɛ tekà com ki ki ri lɛ syeesyee, ki ki lɛ mɛ̀ nwu lɛ di kɛɛ resɛn lɛ ki ri kìɓe, ɓìdɔ̀gsɛna ɓi ɓa com ki kɛɛ resi yɛ̀ɛ kìɓe ki ɓeɓtɛɛ ki ciɓtàg.
Lɛ tì yii lɛ, ɓìdɔ̀gsɛna ɓi ri kìɓan ki ɓi nghay, wɔ̀lɛ mɛ̀ ǹɗì mum ànɛ à rì rì nyoo ì mɛ̀mùù, nnyɛ̀ɛ ri, nkàɓɛn fɛlɛ yɛ̀ɛ ǹkpàn ɓi kìɓe. 
Ɓisuulɛ, mɛ̀ɛmiɗ, ǹwoogh ɓi com ki nkìkì, com ki nkɔ̀nkɔn lɛ nki, kɛ̀ɛ nkì, wɔ̀lɛ com ki m̀ɓèèzɛɛ kɛɛ̀ki nkìkì. 
I com ki nkìki ki ri com ki ǹkɔ̀ni ɓi lɛ nki, di ǹgherɛɛ yɛɛ lɔɔ lɛ, ɓìdɔ̀gsɛna ɓi ri syeesyee à com. 
Nni àa mɛ̀ɛmiɗ yɛɛ̀ kìki kiɓan kiǹ, lɔŋ kìɓe ki ki ri mɛ̀ ɓi nɗem kɛɛ kìki fɔlɔɔ. 
Ɓisuulɛ ǹ-yii lɛ ìtèɗ wu kìyɛn kiɓan ki syeesyee, wu kaarɛɛ mɛ̀, lɛ ǹɗì mum rì mɛ̀mùù, ǹɗi ɓeg lɛ nki kìrɔɔ, kìɓan kifog, kɛ̀ɛ mɓa ri ìtèɗ wulɛ ǹkì kɔ. 
Mɛ̀ ǹti kɛ̀ɛ nkì kirɔɔ ki nkɔ̀nkɔn lɛ nki, lɔŋ kìɓe ki ǹkɔ̀ni ɓi kɛɛ̀ki ǹkìkì. 
I mɛ̀ɛ nkìki com ki ǹkɔ̀ni ɓi, di àa mɛ̀ɛmiɗ yɛɛ̀ kìki kɔ, lɔŋ kìɓe ki ki ri mɛ̀ ɓi nɗem kɛɛ kìki kiɓan kiǹ.
Nni màànɛ nkɔ̀nkɔn lɛ nki kìrɔɔ, ǹghɛɛ min lɛ: Kìɓe kɛ̀ɛ ri mɛ̀ nunùg. 
Ɓisuulɛ ǹti ǹnyààràg rì ɓìdɔ̀gsɛna ɓi Bɛ̀ll ɓi nɗem wɛ̀m ɓi ɗùm. 
Kìɓan kifog kìdɔ̀gsɛna kidɛŋ ki ri mɛ̀ ɓi ɓìkàɓ, kɛɛ ɗùùɗuu ri ɓìdɔ̀gsɛna ɓi nɗem wɛ̀m wɛɛ̀ sɛsɛ̀g; kɔ yɛɛ ghaasii mɛ̀ ǹkpàn a kìsyɔ̀ɔ̀ ki ki komi kìɓe ki ki ri mɛ̀ ɓi ɓìkàɓ. 
Rìkuu ɗi nyìighnyìg ɗyɛm̀ ɗi, ghɛn yɛɛ ri lɛ à pisì mɛ̀ nyoo ì rìwu ìnɛ ǹɗì ìnɛ rì yɔ̀?
Ɓìtògsɛ̀n rì Bɛ̀ll, lɛ Yeesus Kiris à Kan wìs. Fɔɔnnɛ ɓi nɗem wɛ̀m, ǹɗì ǹkpàn a ɓìdɔ̀gsɛna ɓi Bɛ̀ll, wɔ̀lɛ ɓi rìɓa ɗyɛ̀m ɗi ɓi mɛ̀mùù, ǹɗì ǹkpàn a kìdɔ̀gsɛna à kìɓe.
Nni ɓigomìnɛ, ɓumɓɛ ɓɛ ri ɓi Yeesus Kiris ɓi ɗùm, ɓɛ yiìɗi ri bɛ̀lɛn nsoò lɛsàg, ɓɛ yiìdi ɓiì ghɛghɛɓi yɛ̀ɛ mɛ̀mùù mɛɛ̀ titini ɓɔ lɛ ɓɛɛ ghɛɓ, ɓɛɛ̀ nɔ̀ɔnɔɔ̀tì lɔŋ cɛɓ ki Nghay à Bɛ̀ll a rèresi ɓɔ. 
Ɓisuulɛ kìdɔ̀gsɛna ki Nghay ànɛ a fafa cɛɓ ɓi Yeesus Kiris ɓi ɗùm, ki kwèɗkà mɛ̀ ɓi rìkpàn ɗi kidɔ̀gsɛna ki kiɓe rì rìwu. 
Bɛ̀ll à kìghà com ki ɓìdɔ̀gsɛna ɓi ɓaghà ɓi ri ìtèɗ wulɛ ɓi ki, ɓisuulɛ rìɓa ɗis ɗi ɓi mɛ̀mùù ɗi kighà lɛ ɓyɛ̀ kɛɛ̀ ɓa ri ìtèɗ, à rèsìghà lɛ kìɓe ki ɓeɓtɛɛ ɓi nyoo ì mɛ̀mùù, yɛ̀ɛ à romgày Man wiì à nyimiɗ, Man ànɛ̀n à teɗ nyoo ìnɛ ì rì com kìfog rì nyoo ì ɓɛ̀kìì-kìɓe, lɛ a yu kì pisii kiɓè. 
Bɛ̀ll à kìghà fɔlɔɔ lɛ, di ɓìɓan ɓi saaɗ ɓi ɓìdɔ̀gsɛna ɓyɛɛ̀ tɔtɔ̀g, ɓyɛɛ kilɛn ɓi ɓìsi ɓɛ ti nɔ̀ɔnɔɔ̀tì rìrèsì ɗi Kitɛntɛ̀ɛ̀n ki Nghày. 
Lɛ ɓumɓɛ ɓɛɛ̀ ghɛghɛɓ ɓi rìkɔ̀n ɗi mɛmùù, ɓɛ ti ɓɛ falàg mɛ̀rem maa ɓi ɓìɓan ɓi mɛ̀mùù mɛɛ̀ kɔ̀nkɔ̀n, wɔ̀lɛ ɓɛ̀roɓɛ ɓɛɛ̀ ghɛghɛɓ yɛ̀ɛ Kìtɛntɛ̀ɛ̀n ki Nghay kɛɛ̀ kɔ̀nkɔ̀n, ɓɛ ti ɓɛ falàg mɛ̀rem maa ɓi ɓìɓan ɓi ɓyɛɛ̀ kɔ̀ngi Nghay. 
Rìfa ɗi nɗem ɗi ɓi ɓìɓan ɓi ɓi mɛ̀mùù, ɗi ri rìwu, rìfa ɗi nɗem ɓi ɓìɓan ɓi Nghay, ɗi ri cɛɓ rì fyòoog. 
Ɓisuulɛ ɓìɓan ɓi ɓyɛɛ̀ kɔ̀nkɔn mɛmùù ɓi ri ɓi bènà rì Bɛ̀ll, ɓisuulɛ mɛ̀mùù mɛ gherɛɛ ɓi lɛ ɓìdɔ̀gsɛna ɓi Bɛ̀ll ɓyɛɛ lami mɔ, mɛ ki yin ɗi ìtèɗ wulɛ mɛ gherɛ̀n com yɛ̀ɛ kiǹ. 
Lɛ ɓumɓɛ ɓɛ ri ɓi rìlàmì ɗi mɛmùù maa, ɓɛ yin lɛ ɓɛ ki com ki lɛ nɗem wɛɛ puɓ Bɛ̀ll rì ɓɔ.
Ɓi san ànɛ a lɔ̀ŋkin, mɛ̀mùù mɛ lamii tì ɓi minì, lɔŋ Ǹghay à Bɛ̀ll yɛɛ lamii mìni, i ki ki rì lɛ, Nghay à Bɛ̀ll à rì ɓi mìni. Ŋwaànɛ à yin ɗi Nghay à Kiris, à yin mum wiì. 
I Kiris à rì ɓi mìni, nsoò yɛ̀ɛ nyoo yin yi ri ɓiì wiì lɛ kìɓe, Ǹghay à rì cɛɓ ɓi mìni ɓisuulɛ Bɛ̀ll à mɛ kì lɛ ɓi ɓa lɛ saaɗ ɓi mis mìì. 
Ǹghay à roànɛ à ghèmzìghày Yeesus a ɓìloŋ a rì ɓi mìni; roànɛ à ghèmzìghày Yeesus Kiris a ɓìloŋ anɛ̀n à ɓiì faa girig nyoo yin yi yi ti yi wulàg cɛɓ, rì Nghay wìì anɛ à rì ɓi mìni.
Nni fɔɔnnɛ mìni ɓɔɔsoŋ̀, tì rì rì pon, nni wɔ̀lɛ pon anɛ̀n à yin pon anɛ rì mɛ̀mùù lɛ ti ɓa ɓɛ̀tiniyɛn lɛ ti ghɛɓ cɛɓ ki mɛ̀mùù mɛɛ̀ kɔ̀nkɔ̀n. 
Ɓisuulɛ, i ɓi ghɛghɛɓ cɛɓ ki mɛ̀mùù mɛɛ̀ kɔ̀nkɔ̀n, ɓì rì ɓiì cuù, wɔ̀lɛ, i ɓì woli mɛ̀kìkìì mɛ ɓeɓtɛn mɛ ɓi mɛ̀mùù rì ìtèɗ wu, Kitɛntɛ̀ɛ̀n ki Nghay, ɓì rì ɓiì ghɛɓì. 
Ɓum ɓɛ̀cèm ɓɛ Nghay à Bɛ̀ll a kɛ̀ɛkɛɛ̀sì, ɓɛɛ ri ɓɔn ɓɛ Bɛ̀ll. 
Lɛ Ǹghay ànɛ ɓì tekà à yin Nghay ànɛ a ghaasi mìni ɓɛ̀kpàn ɓi lèg ànɛ lɛ ɓi kɛnkɛn asu ɓì rirìsì tì, kìɓan kifog ɓì tekà Ǹghay ànɛ à mɛ kì lɛ ɓi ɓa ɓɔn ɓɛ Bɛ̀ll. Ǹghay ànɛ̀n yɛɛ ti à falàg ɓìsi ìtèɗ wulɛ ti reŋì Bɛ̀ll jɛ̀ɛ̀ aɗyoo lɛ: Aba, Tààta. 
Ǹghay à Bɛ̀ll nyimiɗ a ti à sììràg kì rèsii ǹghay wìs lɛ, tì rì ɓɔn ɓɛ Bɛ̀ll. 
I tì rì ɓɔn ɓii, tì rì girig rì gàɓ ɓi ɓìrɔɔ ɓi Bɛ̀ll, à kàkà ɓum ɓii; tì ki rì ɓɛ̀roɓɛ ɓɛ ri ɓiì kàɓɓɛɛ ɓirɔɔ ɓìn rì Kiris, lɛ, i ti wowog mɛtɔɓ ǹɗaŋ ɗi nyi, tì ɓiì ɓaà girig rì gàɓ ɓi rìkem ɗìì.
Mɛ̀ ǹghɛɛ lɛ, mɛ̀tɔɓ mɛ ti wowog ɓi cààmɛ̀n ki, mɛ wuɓsɛɛ ɓi ɓi com ɗì rìkem ɗi Bɛ̀ll à rì ɓiì rèsii ɓisu wìs. 
Zi bimiɗ ì rì nɗem aɗyoo ì ɓoŋɓòŋ cààmɛ̀n ki Bɛ̀ll à ɓiì rèsii ɓumɓɛ ɓɛ ri ɓɔn ɓii. 
Zi i kpìghà ɓi rìlàmì ɗi com ki kɛ̀ɛ̀ ìsu, àa lɛ yɔ̀miɗ yɛ̀ɛ kɔngà fɔlɔɔ, wɔ̀lɛ ki kilɛ̀ngà fɔlɔɔ ɓi rìkɔ̀n ɗi roànɛ à fogà yɔ̀ ɓi nɗɛli wiǹ. 
Zi yɔ̀miɗ inɛ̀n ì rì ɓiì ghɛɓì rìkpàn ɗi ɓi rìɗyaŋ ŋwos adɛŋ, ì ki teɗ gàɓ ɓi rìkan, ɗì rìkem ɗi ɓɔn ɓɛ Bɛ̀ll. 
Kɔlɛ tì yii lɛ à kpaŋ ɓigomìnɛ, zi bimiɗ yɛ̀ɛ ɓemɓèm ì ki wowog rikɛŋ ɗi giɓ a ti à wokì di à kɔ̀rii rìyay. 
Àa foo nyi rì nyi, ɓìsi girig ɓɛ tì mɛ teɗ Ǹghay à Bɛ̀ll ɓi sìg à kìrɔɔ ki ǹtonto ki ɓi ɓìrɔɔ ɓi Bɛ̀ll à rì ɓiì kìi ɓisi, ti ɓemɓem girig ɓi mɛ̀rem ɓi ɗùm, tì ɓoŋɓòŋ lɛ Bɛ̀ll a ghaàsi ɓìsi ɓɔn ɓii à ki kwèɗ nyoo yìs. 
Ɓisuulɛ Bɛ̀ll à mɛ kwèɗ ɓisì nni kìɓan kiǹ ki kaka yɛ̀ɛ dyàɓɛn. Lɛ i ŋwaà mɛ ghɛn com ki à ɗyàɓɛɛ, com kìn miì kɛ̀ kɛɛ̀ ɓa ti dyàɓɛn; lannɛ ŋwaà rì lɛ à ɗyàɓàg tì com ki a seesèè? 
Wɔ̀lɛ i ti ɗyàaɗyaɓɛ̀n com ki tì ghɛɛ ɓi, tì rì kɔ ɓiì ɓoŋɓoŋi ri kìsììrì.
Fɔlɔɔ nnɛ Ǹghay à Bɛ̀ll à ti à yùlàg girig ɓìsi kì ghɛɓsii ɓi rìɓa ɗi tì rì rì ìɓwɛɗ tì yii ɓi com ki tì ghɛ̀ɛ̀sɛɛ kì tɔɔ̀gh ɓi bɔ̀ŋzɛ̀ɛn yis; kìɓan kifog Ǹghay nyimiɗ a ɓɔ̀ɔɓɔŋ̀zì Bɛ̀ll ɓisu wis, rì bemeg yi mum à yin lɛ à yi rìkpaa. 
Nni Bɛ̀ll ànɛ à ti à ghɛngì yɛ̀ɛ mɛ̀rem mɛ ɓum mɛ ri ɓi ɗùm, à yii cɛ kɛɛ̀ki Ǹghay a kɔ̀nkɔn lɛ a tɔg, lɛ Ǹghay a ti à ɓɔ̀ŋzàg ɓisuu ɓum ɓɛ Bɛ̀ll lɔŋ yɛ̀ɛ rìkɔ̀n ɗi Bɛ̀ll ɗi ri.
Tì ki yii girig lɛ ɓìɓan ɓìcèm ɓi ti ɓi syɔngì ɓi kìrɔɔ ki ɓumɓɛ ɓɛ keesii Bɛ̀ll, ɓumɓɛ̀n ɓɛɛ̀ɓɛ à rèŋìghà lɔŋ yɛ̀ɛ nɗem wii wu ghɛngà lɛ a reŋi ɓɔ. 
Ɓisuulɛ ɓumɓɛ Bɛ̀ll à lokà kì ɓɔ̀ni, à ɓaghà girig di à mɛ ren abɛ̀y lɛ ɓɛ ɓiì ɓaà ɓi kìpisɛn ki Man wiì, lɛ di Man wiì a ɓa man à ǹtonto ɓi kìtuu ki ɓɛgeni. 
Nni ɓɛ̀roɓɛ Bɛ̀ll à lokà ɓɛ̀n kì ɓɔ̀ni abɛ̀y, à reŋìghà girig ɓɔ; ɓɛ̀roɓɛ à ki reŋìghà ɓɛǹ, à kìghà girig lɛ ɓɛɛ ɓa lɛ saaɗ ɓi mis mii; nni ɓɛ̀roɓɛ à ghaasìghà ɓɛǹ ɓum ɓɛ saaɗ, à kemzìghà girig ɓɔ.
Cɛ tì rì min lɛ tì kpaa ɓi kìɓan kiǹ? I Bɛ̀ll à rì ɓi jɛ̀m yìs ghɛn yɛ̀ɛ ri lɛ à ram lɛ a ɗuù rì ɓìsi? 
Nyi ànɛ à kèŋìghà ɓi Man wiì à nyimiɗ, à faghà Man ànɛ̀n ɓisu wis ɓɛsɛ̀ɛ̀ ɓɛ̀cèm, nni lannɛ à rì ɓiì rɔ̀ɓi kɛ̀ɛ fa ɓisi ɓìɓan ɓìcèm bas rì Man wiì lɛ geesɛ̀n yìì. 
Ghɛn yɛ̀ɛ ri min ɓiì sɔmɛɛ ɓumɓɛ Bɛ̀ll à ɓɔ̀ngà? Bɛ̀ll yɛ̀ɛ ri roànɛ à ri kpaa lɛ mum à rì lɛ saaɗ. 
Ghɛn yɛ̀ɛ rì min ɓɔ ɓiì faà bɛ̀lɛn? Yeesus Kiris à rì roànɛ à wughà, kɛ̀ɛ ki sugtɛn lɔŋ lɛ foo, à ghèmɓɛ̀n yì a ɓìloŋ, à rì ɓi weèlem à Bɛ̀ll, a ɓɔ̀ɔɓɔ̀ŋzì ɓisu wìs. 
Ghɛn yɛ̀ɛ ri lɛ à ghasì ɓìsi rì ǹkɔ̀nɛ̀n à Kiris? Rìkɛŋ gìn, iris giǹ, ǹ-yeesɛ̀n ànɛ ti tuutulɛ̀n ɗì nyi gìn, zày gìn, kìsoghà gìn, koŋnyoo gìn, rìwu yɔ̀? 
Fɛlɛ yɛ̀ɛ ki ri kìkànɛn lɛ ɓisu wɔɔ nnɛ ɓɛɛ̀ cuucuùsì ɓìsi ŋwos anɛ aɗyoo bimiɗ, ɓɛ tetèɗ ɓìsi yɛ̀ɛ jɔ̀ɔ̀ yi ɓɛ kɛɛ̀ kì ghèegh ɓɛ̀ɓoŋ.
Wɔ̀lɛ, tì ti tì yakì ɓìɓan ɓiǹ ɓìcèm kɛ̀ɛ̀ vèg, rì ǹghɛɓsɛn wu roànɛ à keesìghà ɓìsi. 
Lɛ mɛ̀ ǹkonaagh kì yiì lɛ, nsoò rìwu, nsoò cɛɓ, nsoò ɓum ɓɛ titòm, nsoò ɓɛ̀làmì, nsoò ɓìɓan ɓi ɓyɛɛ̀ kìikilɛ̀n gɛɛ̀nɛ, nsoò ɓi ɓi mɛ̀ru mɛ mɛɛ̀ yùyuiy, 
nsoò mɛ̀tèɗ, nsoò ɓyom ɓi ɓi riì ɓi jàŋ yi yi teŋmaagh, nsoò ɓi ɓi riì ɓi jàŋ yi rimɛn, nsoò com kidɛŋ ki Bɛ̀ll à kìghà, ki yin lɛ ki ghasì ɓìsi rì ǹkɔ̀nɛ̀n ànɛ Bɛ̀ll à rèsìghà ɓìsi ɓi Yeesus Kiris à Kan wìs.
Nkpaakpaa saaɗ ɓi Kiris ǹki pwàa ɓi; rì ǹghɛɓsɛn wu Kitɛntɛ̀ɛ̀n ki Nghay, ǹɗem wɛ̀m wu ri mɛ̀ wusìnɛ̀ɗ lɛ ki ri saaɗ fɔlɔɔ. 
Ǹɗì rì coo bim ɓi nɗem, ǹki wowog ǹɗemi-kɛŋɛn kɛ̀ɛ̀ rìfɔɔsɛ̀n. 
Ǹɗì lɛ ǹkɔ̀n lɛ di màa teri ǹcɛ̀m, ǹki ghasɛn ɗi Kiris, ɓisuu ɓɛgeni ɓɛ̀m ɓɛ tì rì ɓi boo rì ɓɔ. 
Ɓɛ ri dòò yi Isirayɛl, ɓɔɔ̀ɓɛ Bɛ̀ll à ghaasìghà ɓɔn ɓii, à fa ɓɔ rìkem; rì ɓɔ nnɛ à rengà bee yiì, à fa ɓɔ ɓìdɔ̀gsɛna, à rèsì ɓɔ rìɓɔgsì ɗi Bɛ̀ll, à ki fa ɓɔ mɛ̀kàg. 
Ɓɛ ri dòò yi ɓɛseŋi ɓis ɓɛ ɓɛsɛ̀ɛ̀mɛn, fɔɔnnɛ Kiris, ɓi rìyalɛ̀n ɗii ɗi ɓi mɛ̀mùù, à rì ɓi boo yàà, nyi ànɛ à teŋmɛɛ à cee ɓyom ɓìcèm, à ki ɓa Bɛ̀ll ànɛ a keŋkem fiɗyàɓ fikɔ̀ɔ̀. Ààmɛ̀n.
Fɔlɔɔ a rèsii ɓi lɛ, ǹkàg wu Bɛ̀ll wu wii zɛy ɓisuulɛ dòò yi Isirayɛl yicèm yi yin ɓiyali ɓi Isirayɛl, 
lɛ yi ri dòò yi Abiraham, nni àa yìcèm yɛ̀ɛ ri ɓɔn ɓii, kìɓan kifog ki ri kì kaliyɛn lɛ: Ɓijɛ̀m ì Isag innɛ ù ɓiì ɓaà rì dòò yi ǹkàkà wɔ̀. 
Yɛɛ lɔɔ lɛ àa ɓɔn ɓɛ ɓɛ yalɛɛ yɛ̀ɛ ɓɔn ɓɛ ti ɓɛ yalàg ɓɛɛ ri ɓɔn ɓɛ Bɛ̀ll, lɔŋ ɓɔn ɓɛ ɓɛ yalɛɛ fɛlɛ yɛ̀ɛ ǹkàg wu Bɛ̀ll wu ri, ɓɛɛ ri ɓɛ̀ɓàlɛn lɛ dòò. 
Ɓisuulɛ ǹkàg wu Bɛ̀ll à faghà wɛɛ̀wu fɛlɛ: Ɓi cààmɛ̀n kɔm̀ kiǹ, ǹ-yùu gɛy, fɔɔnnɛ Sara à yali gɛ man à baŋì.
Àa kiǹ kɔrìkɔ, fɔlɔɔ nnɛ ki ɓatìghà rì Riɓɛka, m̀bobog à mum ànɛ à fogà nyi ɗyem à ɓaghà lɛ Isag à seŋi wìs a ǹsɛ̀ɛ̀. 
Kɔlɛ ɓɔn ɓii ɓɛ ɓaghà di ɓɛ ka yalɛn ɓi, di ɓɛ ka ki ɓi kirɔɔ nsoò kìɓe, nni yɛ̀ɛ Bɛ̀ll à rì rì bimiɗ wìì a fèg ɓi rìɓɔ̀n ɗi ɓum, fèg wìì anɛ̀n à seesee rìreŋì ɗi à ti à regì ɓɔ, kɛ̀ɛ seesee mɛkìkìì maa ɓi ɗi lɛ a resi lɛ a nɔ̀ɔnɔɔ̀tì lɔŋ rifèg ɗii ɗiǹ, 
Bɛ̀ll à kpaaghà rì Riɓɛka lɛ: Man à ǹtonto à ɓiì ɓaà ǹkpàn a roà siitòn. 
Lɔŋ yɛ̀ɛ ki ri kì kànɛn lɛ: Mɛ̀ɛ ǹkeesii Yakɔɓ, m̀ɓèèzɛ̀n Eso.
Tì rì min lɛ tì kpaa la? Bɛ̀ll à rì nya ɓèèɓeè? Èe, èe, à yin ɓèèɓeè. 
Lɛ a kalag ri Moyis lɛ: M̀ɓiì woògh ŋwaànɛ ki kɔni mɛ̀ nyìighnyìg, ǹki lem roànɛ ki kɔni mɛ̀ lɛ nlem̀. 
Kìɓan kiǹ ki yin ɓi rìkɔ̀n ɗi mum, kɛ̀ kɛɛ̀ ki ɓa lɛ kìtèèsii kii ki nyòò, ki seesee lɔŋ Bɛ̀ll ànɛ à ti à wokì mum nyìighnyìg. 
Ki ri kìkànɛn lɛ Bɛ̀ll à kpaaghà rì Farawɔŋ lɛ: Ǹɗɛsìghà wɔ̀ rìfòm ɓi rìfee lɛ di ǹɗesi ìtèɗ wɛm̀ ɓi wɔ̀; rì tì lɛ, di ɗii ɗyɛ̀m ɗyɛ̀ɛ saà zi bimiɗ. 
Fɔlɔɔ nnɛ Bɛ̀ll à ti à wokì ŋwaànɛ à kɔ̀ni lɛ a wog nyìighnyìg, à ki tèèsi nɗem wu roànɛ ki kɔni nyi lɛ a teèsi nɗem wiì.
Ù rì lɛ ù tɔg min mɛ lɛ: Nni ɓi cɛ nnɛ Bɛ̀ll à ti à fwààdàg tì ɓum? 
Nni wɛ̀ɛmiɗ àǹcèm, ù rì ghɛn anɛ ù rì lɛ ù nyolɛ̀n rì Bɛ̀ll? Bèè i ǹ-yèŋɛn i rì nya lɛ ì tɔg ŋwaànɛ à yèŋi yɔ̀ lɛ: Ɓisuucɛ nnɛ ù yègà mɛ̀ fɛlɛ? 
Ǹ-yèŋì-fyòò à rì lɛ à ki com kìcèm ki à kɔ̀ni rì fyòò fii, fyòò fìfog fi à tɔɓi fi ri lɛ à yèŋ syeesyee à bèè miì, à ki yèŋdi bèè inɛ ì rɔɔtɛɛ ɓi miì.
Bɛ̀ll à kɔ̀ngà lɛ a resi bim yiì à ki kì lɛ ɓum ɓɛɛ yi ìtèɗ wii. Kìɓan kiǹ kɛɛ̀ki, rì coo riɓìɓ ɗi nɗem, à cenɛ̀ngà ɓumɓɛ à ghɛ̀ɛ̀sɛ̀ngà kì woògh bim ri ɓɔ, lɛ ɓɛ ɓaghà di ɓɛ ti ɓi nɗɛli wu ki ghɛ̀ɛ̀sɛ̀ngà lɛ a cuùsi ɓɔ. 
A kɔ̀ngà girig lɛ a resi lèg ànɛ yɛ̀ɛ rìkem ɗii ɗi teghɛɛ ɓi san ànɛ a ɓɛ̀roɓɛ à ti à wokì nyìighnyìg, ɓɛɛ̀ɓɛ à lokà kì pègsɛɛ abɛ̀y lɛ ɓɛ ɓiì terì rìkem ɗìì. 
Ɓisuulɛ ɓìsii ri ɓɛ̀roɓɛ à reŋìghà lɛ rì ɓi nyìinyìm à Ɓɛ̀yudɛ̀n, rì ɓi nyìinyìm à ɓìlɔ̀ŋ ɓi zɛy. 
Fɛlɛ yɛ̀ɛ à kalii ɓi kaàtà à Ozee lɛ: Kìlɔ̀ŋ ki ki ɓaghà ɓi kilɔ̀ŋ kɛm̀, m̀ɓiì reŋii kɔ lɛ, kìlɔ̀ŋ kɛm̀; kìlɔ̀ŋ ki mɛ̀ɛ nti kɛ̀ɛ nkeesi, ǹɗeŋì kɔ lɛ, kìlɔ̀ŋ ki ǹkeesii rì nɗem wɛ̀m wùcèm. 
Fɔɔnnɛ jàŋ yɔ̀miɗ inɛ ɓɛ kpaakpààghà ɓɔ lɛ: Ɓì yin ɓum ɓɛm, wɔɔ nnɛ ɓɛ ɓiì reŋii ɓɔ lɛ: Ɓɔn ɓɛ Bɛ̀ll ànɛ à rì cem.
Ezayii nyii lamɓɛɛ kiɓan ki ki seesee ɓɔn ɓɛ Isirayɛl lɛ: Nsoò ɓɔn ɓɛ a Isirayɛl ɓaa tèghɛɛ yɛ̀ɛ sɛɛ̀sɛɛ à rìɓày, lɔŋ daaraa yi ɓum yɛɛ ri ɓiì ghɛɓì ɓi nyìinyìm wàà. 
Ɓisuulɛ Kan à rì ɓiì fyɛ̀ɗmɛɛ ki kìi lɛ com ki à kpaaghà, kɛɛ kilɛn kìcèm ɓi ziinɛ. 
Lɔŋ yɛ̀ɛ Ezayii à lokà kì kpaà abɛ̀y lɛ: I Kan à mɛ̀raŋ mɛ wɛ̀y kɛ̀ɛ ghagsi ɓisi gàɓ ì dòò, di tì ghalà yɛ̀ɛ kìlɔ̀ŋ ki lɛ Sɔdɔm, tì pisɛ̀n Gɔmɔɔr.
Cɛ tì rì min lɛ tì kpaa? Ti kpaà lɛ ɓumɓɛ ɓɛ yin Ɓɛ̀yudɛ̀n, ɓɛ kɛɛ̀ ki ɓa ɓumɓɛ ɓɛ kaakààghà lɛ ɓɛɛ ɓa lɛ saaɗ ɓi mis mɛ Bɛ̀ll, ɓɛ ti lɛ saaɗ ɓi mis mii lɛ rìgherɛ̀n. 
Kɔmiɗ lɛ Isirayɛl ànɛ à kaakààghà ɓìdɔ̀gsɛna ɓi ɓi ri lɛ ɓi ki lɛ a ɓa lɛ saaɗ ɓi mis mɛ Bɛ̀ll, à rɔ̀mɛ̀ngà com ki à kaakààghà ɓi ɓìdɔ̀gsɛna. 
Ɓisuucɛ nnɛ ki kilɛ̀ngà fɔlɔɔ? Ɓisuulɛ Isirayɛl à kaakààghà ɓi riɓa ɗi lɛ saaɗ ɗiǹ ɓi rìgherɛ̀n. Ɓɔɔ fefèkà lɔŋ lɛ ɓɛ ri ɓiì ɓaà lɛ saaɗ ɓi mis mɛ Bɛ̀ll lɛ mɛ̀kìkìì maa, ɓɛ ɓagtɛ̀ngà ɓi gɔ̀g ìnɛ ì rì rì fìɓàg, 
ìnɛ kaàtà à Bɛ̀ll à ɓùŋi ɓi jàŋ inɛ à kpaa lɛ: Ɓì ghɛɛ, ǹfoŋi gɔ̀g ìnɛ ì rì rì fìɓàg a Siyon, rìɓan ɗi ɗi ti ɗi ɓigtàg ɓum, kìɓan kifog ŋwaànɛ à gherɛɛ nyi àa teɗ ɓi ntoòrìɗ.
Ɓɔɔsoŋ̀ com ki nɗem wɛ̀m wɛɛ̀ kɔ̀nkɔ̀n, ki mɛ̀ɛ nki tɔtɔg Bɛ̀ll ɓisu waa ki ri lɛ ɓɛɛ ghɛǹ cɛɓ. 
Ɓisuulɛ ǹɗì lɛ m̀ɓa ɓɔ wusìnɛ̀ɗ ɓi rìfalɛ̀n ɗi ɓɛ ri ɓɛ̀falɛn ri Bɛ̀ll, kìɓan kifog rìfalɛ̀n ɗiǹ ɗi bas̀ ɓi zɛ̀ɗ i rìwog. 
Yɛ̀ɛ ɓɛ yighà ɓi lannɛ Bɛ̀ll à ti à kìlàg lɛ mum à ɓa lɛ saaɗ ɓi mis mii, ɓɔɔ kaakàà bee yaa yi ɓɛ ri lɛ ɓɛ ɓa miì lɛ saaɗ ɓi mis mɛ Bɛ̀ll, ɓɛ ɓeǹ kì nɔ̀ɔ̀tii bee inɛ Bɛ̀ll à ti à kìlàg ɓum miì lɛ ɓɛɛ ɓa lɛ saaɗ ɓi mis mii. 
Ɓisuulɛ Kiris à rì rìsugtɛ̀n ɗi ɓidɔ̀gsɛna, lɛ di mum ǹcèm ànɛ à gherɛɛ a ɓa lɛ saaɗ ɓi mis mɛ Bɛ̀ll.
Ɓi kìɓan ki ki seesee rìɓa ɗi mum à rì lɛ à ɓa lɛ saaɗ ɓi mis mɛ Bɛ̀ll lɛ rìɓèŋ ɗi ɓidɔ̀gsɛna, Moyis à kàngà lɛ: Ŋwaànɛ à nɔ̀ɔ̀tii yɛ̀ɛ ɓìdɔ̀gsɛna ɓyɛɛ̀ kpaakpàà, à rì ɓiì ghɛɓì lɛ ɓyɔ. 
Wɔ̀lɛ fɛlɛ nnɛ ki ri kì kaliyɛn ɓi san ànɛ a rìɓa ɗi mum à rì lɛ à ɓa lɛ saaɗ ɓi mis mɛ Bɛ̀ll lɛ rìgherɛ̀n: Kɔ̀ɔ kpaa ɓi nɗem wɔɔ lɛ, ghɛn yɛ̀ɛ ri ɓɔɔgh gɛ aɗyoo? Fɔlɔɔ a rì lɛ ù kɔ̀sii yì Kiris wɔɔ. 
Nsoò lɛ ù kpaa lɛ: Ghɛn yɛ̀ɛ ri sɛni gɛ a nyɔ̀ɛ̀y? Fɔlɔɔ a rì lɛ ù pɛ̀ɛ̀zii tì Kiris ɓi nyìinyìm à ɓìloŋ. 
Nni ki ri min ki kaliyɛn lɛ cɛ? Jɛ̀ɛ̀ ì rì wɔ̀ jàŋbog, yɔ̀ wɔ̀ ɓi ŋwɔm, ì ki ɓa ti wɔ ɓi nɗem, jɛ̀ɛ̀ ìnɛn ì rì jɛ̀ɛ̀ ì rìgherɛ̀n ɗi ɓìsiì làalam̀ɓɛ̀n. 
I ù pinii ŋwɔm wɔɔ ɓi nyìinyìm à ɓum, ù kpaa lɛ Yeesus à rì Kan, ù ki gherɛn ɓi nɗem wɔɔ lɛ Bɛ̀ll à ghèmzìghà nyi a ɓìloŋ, ù ɓiì ɓaà rì cɛɓ. 
Ɓisuulɛ i mum à gherɛɛ rì nɗem wii, à ɓa lɛ saaɗ ɓi mis mɛ Bɛ̀ll, i a kpaakpaa ɓi ŋwɔm wii lɛ à gherɛɛ Bɛ̀ll à fa nyi cɛɓ. 
Lɛ ki ri kìkànɛn lɛ: Mum ǹcèm ànɛ à gherɛɛ nyi, àa teɗ ɓi ǹtoòrìɗ. 
Fɔɔnnɛ gasɛ̀n ì yin ɓi nyìinyìm ànɛ lɛ rì muu Ɓɛ̀yudɛ̀n, rì muu Gìrɛg, lɛ ɓɛ̀sɛ̀ɛ̀ ɓɛ̀cèm ɓɛ ri lɔŋ Kan bog ànɛ à ti à falàg ɓumɓɛ ɓɛɛ̀ rereŋi nyi ɓyom. 
Ɓisuulɛ mum ǹcèm ànɛ à ɓiì reŋii ɗii ɗi Kan, à ɓiì ghɛɛ̀ cɛɓ.
Nni lannɛ ɓɛ ri min nyi ɓiì reŋii, di ɓɛ gherɛ̀ngà ɓi nyi? Nni lannɛ ɓɛ ri min nyi ɓiì gherɛɛ di ɓɛ woogh ɓi yɛ̀ɛ ɓum ɓɛɛ̀ kpaakpaa kiɓan kii? I ɓum ɓɛ ki kpaakpaa ɓi, lannɛ ɓɔɔ ri min ɓiì woògh? 
Nni lannɛ mum à rì ɓiì kɛ̀ɛ ki kpaakpaa di ɓɛ romi ɓi nyi? Fɛlɛ yɛ̀ɛ ki ri kìkànɛn lɛ: Ki rɔɔtɛɛ yɛ̀ɛ mɛ̀nɔ̀ɓɔ̀ lɛ u ghɛǹ ɓumɓɛ ɓɛ riì rì ɓɛ̀syeesyee ɓɛ ɓɛ̀ɓɔlɛ di ɓɛɛ yùyuiy. 
Wɔ̀lɛ ɓɛ̀sɛ̀ɛ̀ ɓɛ̀cèm ɓɛ ghaɓkà ɓi Syeesyee à Ɓɔlɛ, kìɓan kiǹ kɛɛ̀ki Ezayii a kpaaghi lɛ: Kan! Ghɛn yɛɛ gherɛ̀ngà com ki tì lààlàmɓɛ̀ngà? 
Fɔlɔɔ nnɛ rìgherɛ̀n ɗi ti ɗi fuughìì ɓi kìɓan ki ŋwaà woogh; nni kìɓan ki ɓɛ ti ɓɛ wokì, ki riì ɓi jɛ̀ɛ̀ ì Kiris.
Nni ǹtɔɔgh lɛ, ɓɛ rɔɓkà nya ɓɛ̀ kɛɛ̀ wog? Ɓɛ ɓaghà ɓi lɛ ɓɛ rɔɓ, jɛ̀ɛ̀ yaa yi wooghrɛ̀ngà zi bimiɗ, ɓìtòkì ɓyaa ɓi kpagì lɛ rì a ɓɛ̀yɔ̀ŋyɔ̀ŋ ɓɛ zi miì.
Nni mɛ̀ ǹtɔɔgh lɛ, Isirayɛl à wokà ɓi nya yɛɛ lɔɔ? Lɛ Moyis yɛɛ loogh kì kpaà lɛ: Mɓiì kìi lɛ yɔ̀ɔ̀tì a ki mìni rì ɓumɓɛ ɓɛ yin bimiɗ à kìlɔ̀ŋ, ǹkì com ki lɛ ɓi wog bim ri kìlɔ̀ŋ ki ki ri kɛ̀ɛ̀ ɗyomzɛ̀n.
Ezayii à ràm à kpaa lɛ: Ɓumɓɛ ɓɛ kaakààghà ɓi mɛ, ɓɛ ǹtulii ɓi mɛ̀, ǹki rèsɛn a ɓɛ̀roɓɛ ɓɛ tɔkà ɓi mɛ com.
Wɔ̀lɛ ɓi san ànɛ a Isirayɛl, à kpaa lɛ: Bimiɗ à ŋwos, mɛ̀ɛ m̀mɛɛ̀ nàmnam kilɔ̀ŋ ki ki kii lɛ ki yaaghrɛ̀n ki ki ɓa ri ǹtoòtèɗ ɓyàg.
Nni ǹtɔɔgh lɛ, Bɛ̀ll àa m̀màagh nya kìlɔ̀ŋ kii? Èe èe, à màagh ɓi kɔ. Ɓisuulɛ, mɛ̀ ǹɗì girig kìyalì ki a Isirayɛl, dòò yì Abiraham ɓi rìpwìɗ ɗi Bɛŋzyamɛŋ. 
Bɛ̀ll à màagh ɓi kilɔ̀ŋ kii ki à lokà kì ɓɔ̀ni abɛ̀y. Ɓì yii ɓi yɛ̀ɛ ki ri kìkànɛn ɓi jàŋ inɛ Eli à sɔmɛɛ Isirayɛl rì Bɛ̀ll, à kpaa lɛ: 
Kan, ɓɛ mɛ kì lɛ, ɓɛ cuusì ɓɛ̀kpaŋzì-ɓìɓan ɓɔɔ, ɓɛ waàghì jàŋ yi ɓɛ ti ɓɛ tɔngì ɓyom ɓi ɓɛɛ ɓɔgsi wɔ̀ rìɓyɔ miì, lɔŋ mɛ̀ cɛ̀ncɛm yɛɛ mɛ rɔ̀ɓ, ɓɛɛ̀ ki kaakaa lɛ ɓɛɛ wey mɛ̀. 
Nni rìɓàg ɗi Bɛ̀ll ɗi ri lɛ cɛ? Ɗi ri lɛ: Mɛ̀ɛ m̀mɛ rɔ̀tɛn ɓum ɓɛ̀tɔɔsìm taàɓɛ̀ɛ̀ lɛ ɓɛɛ ɓa ɓɛŋkɛ̀m, ɓumɓɛ̀n ɓɛɛ mɓaagh ɓi mɛɗu ɓi zi lɛ ɓɛɛ ɓɔgsi Baal. 
Fɔlɔɔ nnɛ ɓi cààmɛ̀n ki tì rì ki miì, maa gàɓ à ɓum àdɛŋ ànɛ Bɛ̀ll à ɓɔ̀ngà ɓi geesɛ̀n yìì, à rì girig wɔɔ. 
À ɓɔ̀ngà ɓɔ lɛ geesɛ̀n yìì, àa lɛ mɛ̀kìkìì maa, i kɛɛ ɓa lɛ mɛ̀kìkìì maa, di geesɛ̀n ì Bɛ̀ll ì yin kɔɔ̀kɔɔ̀ à geesɛ̀n.
Nni la min? Com ki Isirayɛl à kaakààghà, à fɔ̀ngà ɓi kɔ, wɔ̀lɛ ɓɛ̀roɓɛ Bɛ̀ll à ɓɔ̀ngà ɓɛɛ fɔngà com kiŋcèm, ɓɛ̀ro ɓɛm̀bog ɓɔɔ ɗiŋì ɓɛ̀lɔg ɓi ǹɗeèghreŋi wu Bɛ̀ll, 
lɔŋ yɛ̀ɛ ki ri kì kànɛn lɛ: Bɛ̀ll à faghà ɓɔ Ǹghay wu laalalɛ̀n, à kì lɛ mis maa mɛ̀ kɛɛ̀ ghɛnɛn, mɛ̀reè maa mɛɛ ɓa rì ɓɛ̀lɔg à kpaŋ gɛɛ̀nɛ. 
Davit à kpaa girig lɛ: Teɓèrè wàà a ɓìɗilàg à ghɛ̀ɛ̀sɛɛ kì ɓaà fìram fi fi ri fìgheŋdiyɛn ɓisu waa, nsoò lɛ dam ìnɛ ì ghɛ̀ɛ̀sɛɛ ɓɔ kì wɔɔsii, rì com ki kɛɛ kɛɓti ɓɔ fìɓàg, lɛ ɓɛɛ teɗ mɛ̀lèɓ, 
mis maa mɛ ghɛɛ̀sɛɛ kì sigtɛɛ birìm lɛ ɓɛ̀ kɛɛ̀ ghɛnɛn ti; kìya lɛ ɓɛɛ ɓa mɛ̀laŋ cààmɛ̀n kìcèm.
Nni ǹtɔɔgh lɛ, Ɓɛ̀yudɛ̀n ɓɛ kɛɓtɛ̀ngà nya lɛ ɓɛɛ kpi kìzog ki isuùcèm? Èe èe, ki yin fɔlɔɔ, wɔ̀lɛ rìkpì ɗi ɓɛ kpighà ɗyɛ̀ɛ mɛ ki lɛ, ɓìlɔ̀ŋ ɓi zɛy ɓyɛ̀ɛ ɓa ɓìkòrɛn, lɛ di Ɓɛ̀yudɛ̀n ɓɛɛ ki yɔ̀ɔ̀tì. 
I zɛ̀ɗ i Ɓɛ̀yudɛ̀n ì mɛ fa ziinɛ ìkum wu ɓi Nghay, kìzog kaa ki kum̀zì ɓum ɓɛ zɛy ɓi Nghay, ɓɔ̀ɓ yaŋ min ɗi rìrɛlì ɗi ɓɛ ri ɓiì pɛ̀ɛ̀zɛɛ ki rɛlii isuùcèm ɓi gòri ì Bɛ̀ll ɓi ɗùm! Rìrɛlì ɗiǹ ɗi ri fa ɓum ɓɛ̀mààgh lɛɛ̀gwey.
Mɛ̀ ǹkalii mìni ɓɛ ɓi yin Ɓɛ̀yudɛ̀n lɛ, ǹɗì ǹkɛ̀nì-fìtom a Yeesus ànɛ à rì ɓisuu ɓumɓɛ ɓɛ yin Ɓɛ̀yudɛ̀n, nni ɓi rìɓa ɗyɛ̀m ɗiǹ, mɛ̀ɛ nnyàanyaàrɛ̀n rì kìsay ki ki falɛ̀ngà kiǹ a lɔ̀ŋkɛm̀. 
Lɛ i bee yàa rì lɛ ì ɓa, ǹkì lɛ ɓumɓɛ ɓi kìlɔ̀ŋ kɛm̀ ɓɛɛ wog yɔ̀ɔ̀tì, di gàɓ ìdɛŋ yɛ̀ɛ ghɛ̀ɓ. 
Ɓisuulɛ rìkɛ̀n ɗyaa ɗi ɓi nwɔŋì ɗi kighà lɛ ziinɛ yɛ̀ɛ rarɛn tì rì Bɛ̀ll; nni cɛ kɛɛ ri min ɓiì kìlɛɛ di ɓɛ sugtii yì? Fɔlɔɔ a ɓiì ɓaà cɛɓ ki ki yuu ɓisuu ɓilòŋ.
Nni i mum à faa Bɛ̀ll kìɓɛghà ki bìrɛs ki ǹtonto, gàɓ ìnɛ ì rɔ̀ɓi bimiɗ ì wooghrɛ̀n girig ɗì Bɛ̀ll; i ɓɛ faa Bɛ̀ll gàŋ yi kite, di myaɓ mɛ kite kiǹ mɛ wooghrɛɛ girig ɗì nyi. 
Wɔ̀lɛ i ɓɛ m̀pisii myaɓ mɛ òlivyee mɛdɛŋ, wàànɛ ù rì (fɛlɛ yɛ̀ɛ) òlìvyee ànɛ à ghɛghɛ̀ɓkà ɓi cog, ù ɓa lɛ ɓɛ yuù wɔ̀ kì ɓaatii ɓi nɗyèm wu òlivyee, jàŋ inɛ myaɓ mɛ ɓɛ nɗengii mɛ ǹɗì, u teteɗ girig gàɓ ì mɛ̀yaa mɛ gàŋ yi òlivyee ànɛ ɓɛ ɓɛlà yɛɛ̀ ronɗom̀ yi. 
Kɔ̀ɔ saasanɛ̀n di u feefengì myaɓ mɛ ɓɛ rengàkà, i ù saasanɛ̀n, ù ghɛ̀ɛ̀sɛɛ kì yiì lɛ àa wɔ̀ yɛɛ ɓanɓani gàŋ, gàŋ yɛɛ ɓanɓani wɔ̀.
Wàa rɔ̀ɓ ɓi lɛ ù kpaa ɓi lɛ: Ɓɛ rengàkà myaɓ mɛdɛŋ, lɛ di ɓɛɛ ɓaati mɛ̀ ɓi-kɔ̀ɔ̀ wu myaɓ mɛǹ. 
Ki ri lɔŋ fɔlɔɔ lɛ ɓɛ rengàkà myaɓ mɛǹ lɛ rìɓa ɗi mɛ ɓaghà kɛ̀ɛ̀ rìgherɛ̀n nni kɔ̀ɔ kaakalɛ̀n, ù ghɛ̀ɛ̀sɛɛ gì kì risii. 
Ɓisuulɛ Bɛ̀ll à kèŋìghà ɓi myaɓ mɛ kite mɔmiɗ, àa kèŋi ɓi girig wɔ̀, 
Kuurag kìpuɓì-ǹɗem à Bɛ̀ll, rì kìnyɛn kii; à rèsii kìnyɛn ɓisuu ɓɛroɓɛ ɓɛ kpighà, à rèsì wɔ̀ kìpuɓì-ǹɗem, wɔ̀lɛ kɛɛ̀ kɔ̀ɔkɔnɛ̀n lɛ u ɓaɓa lɔŋ ɓi kìpuɓì-ǹɗem wìì, kɛ̀ɛ̀ fɔlɔɔ ɓɛ pisì girig wɔ̀. 
Fɔɔnnɛ i ɓɔ girig ɓɛ kɛǹkɛni ɓi asu ɓɛ ɓenɓèn kì gherɛɛ, ɓɛ ɓiì pɛ̀ɛ̀zii ɓɔ kì ɓaatii ɓi ǹɗyèm, lɛ Bɛ̀ll à rì rì ìtèɗ wulɛ à pɛ̀ɛ̀zì ɓɔ kì ɓaatii ɓi ǹɗyèm. 
Wàànɛ ù yin muu Ɓɛ̀yudɛ̀n, ù rì (fɛlɛ yɛ̀ɛ) ŋwaɓ wu òlìvyee ànɛ ɓi cog, ŋwaɓ wii wɛɛ̀wu ɓɛ reniì, ɓɛ yu kì ɓaatii ɓi ǹɗyèm wu òlìvyee ànɛ ɓɛ ɓɛlà m̀ɓɛ̀lɛn, kìɓan ki lɛ ɓɛɛ ɓaati ŋwaɓ wu kite ɓi ǹɗyèm wu kite kidɛŋ, ki ri ki mum kɛ̀ɛ wog; Ɓɛ̀yudɛ̀n ɓɔ yɛɛ ri myaɓ mɛ òlìvyee à m̀ɓɛ̀lɛn, fɔɔnnɛ ki ri ɓiì pɔ̀ɔ̀zii ki ɓaà lɛ fɛnfɛn lɛ ɓɛɛ pɛɛ̀zi ɓɔ kìɓaatii ɓi ǹɗyèm waa.
Ɓɔɔsoŋ̀, kìɓan kidɛŋ ki a rìnyam ki ri wɔɔ, kɛɛ̀ki ǹkɔ̀ni ɓi lɛ ɓi comɛn lɛ ɓì ɓiì ki ghɛnɛɛ miniì ɓɔmiɗ yɛ̀ɛ ɓum ɓɛ ɗyom̀zɛ̀n; kìɓan kiǹ kɛɛ ri lɛ, gàɓ ì ɓum ìnɛ a Isirayɛl ì yiìdi ri ìtèɗ wulɛ ì wog, wɔ̀lɛ kìɓan kiǹ ki ri ɓiì finɛɛ à kpaŋ yɛ̀ɛ ɓìlɔ̀ŋ ɓimbog ɓi ɓi yin Ɓɛ̀yudɛ̀n ɓìcèm ɓi ɓiì ɗiŋii ɓi gòri ì Bɛ̀ll. 
Fɔlɔɔ nnɛ Isirayɛl bimiɗ à rì ɓiì ghɛɛ̀ cɛɓ yɛ̀ɛ ki ri kì kànɛn lɛ: Ǹkòri-bum à ɓiì ɓaà yì a Siyon, à pisì ǹtoòtèɗ wu dòò yi Yakɔɓ. 
Bee inɛ ǹɗì ɓiì renì rì ɓɔ yɛ̀ɛnɛ̀n lɔɔ, di màa pisi ɓiɓe ɓyaa.
Ɓi san ànɛ a Syeesyee à Ɓɔlɛ ànɛ ɓɛ ɓengà, Ɓɛ̀yudɛ̀n ɓɛ ri ɓɛ̀bènàbena ɓɛ Bɛ̀ll, fɔlɔɔ à ki ɓa ɓi kìrɔɔ kin, wɔ̀lɛ i tì nɔ̀ɔ̀tii rìɓɔ̀n ɗi Bɛ̀ll à ɓɔ̀ngà ɓɔ, Ɓɛ̀yudɛ̀n ɓɛ ri ɓɛ̀roɓɛ Bɛ̀ll à keesii ɓisuu ɓɛseŋi ɓaa ɓɛ ɓɛsɛ̀ɛ̀. 
Ɓisuulɛ rìɓòò ɗi Bɛ̀ll à tì à kìlàg ɓum kɛ̀ɛ̀ azi adɛŋ, rì ǹɗeèghreŋi wii, ɓi yin lɛ ɓi lɔgtɛ̀n. 
Fɛlɛ yɛ̀ɛ mìnii kighà Bɛ̀ll ǹtoòtèɗ ɓi mɛ̀ru mɛ abɛ̀y, ɓigomìnɛ, Bɛ̀ll à mɛ wog mini nyìighnyìg lɛ ǹtoòtèɗ wu Ɓɛ̀yudɛ̀n ɓɛ nkii nyi. 
Fɔlɔɔ nnɛ ɓɔ girig ɓɛ mɛ rèsi ǹtoòtèɗ ɓigomìnɛ, lɛ di Bɛ̀ll a wog ɓɔ girig nyìighnyìg fɛlɛ yɛ̀ɛ àa ncenɛɛ mìni.
Ɓisuulɛ Bɛ̀ll à ghaasìghà ɓum ɓɛ̀cèm ɓɛ̀kpàn ɓi ǹtoòtèɗ, ɓi ɗùm, lɛ di a wog ɓɔ ɓɛ̀sɛ̀ɛ̀ ɓɛ̀cèm nyìighnyìg. 
Rìkuu ɗi coo nɗem wu nyìighnyìg ɗi Bɛ̀ll à rì rì ɗyɔ! Ɗyomzɛ̀n ɗii, rì rìyi ɗii ɗi ɓiɓan, ɓi rimi yɛ̀ɛ mɛ̀nɔ̀ɓɔ̀. Mum à yin lɛ à yi ɓɛ̀fèg ɓii, mɛ̀yitì mii mɛ yin lɛ mum à wog. 
Ɓi saaɗ ghɛn yɛɛ ɓaghà lɛ à yi fèg à Kan, ghɛn yɛɛ ki ɓaghà lɛ à reɓ nyi? 
Ghɛn yɛɛ ka lokà nyi kìfaà com ki à rì lɛ à ɓoŋɓòŋ mɛ̀lèɓ mɛ miì? 
Lɛ ɓyom ɓìcèm ɓi fuuyì ɓi nyi, ɓi ri lɛ nyi, ɓi ki rì ɓisu wìì, nnyɛ̀ɛ ghɛɛ̀sɛɛ rì rìkem fìɗyàɓ fikɔ̀ɔ̀. Ààmɛ̀n.
Ɓɔɔsoŋ̀, ɓisuu nɗem wu nyìighnyìg wu Bɛ̀ll à rèsìghà ɓi ɓɛg wìs, ǹtɔɔgh mìni lɛ ɓi funɛn mìniì ɓɔmiɗ fɛlɛ yɛ̀ɛ kìtuwe ki mum à ti à weeyì ɓi rìɓɔgsì ɗi Bɛ̀ll; ɓi funɛn mìniì ɓɔmiɗ rifunɛ̀n ɗi ɗi ri cem, ɗyɔ rìtɛnɛn, ɗi ki ɓa ɗi ɗi rɔɔ Bɛ̀ll. Fɔlɔɔ yɛɛ ri ɓiì ɓaà syeesyee à rìɓɔgsì ànɛ ɓì ghɛ̀ɛ̀sɛɛ kì ɓɔgsii Bɛ̀ll. 
Kɛ̀ bi nɔ̀ɔ̀ti cɛɓ ki ɓumɓɛ ɓi mɛ̀ru mɛ ɓɛɛ̀ ghɛghɛ̀ɓ, kìɓan kifog, càrɛɛnà lɛ Bɛ̀ll a lɔgti mìni di à koɓsɛɛ mɛ̀yitì mɛ̀cèm mɛ mɛ ri mìni ɓi mɛ̀rem, ìsuùcèm, rì mɛ nyɔn, fɔlɔɔ nnɛ ɓi rì min ɓiì yiì rìkɔ̀n ɗi Bɛ̀ll, rì ɓìɓan ɓi ɓi rɔɔtɛɛ, rì ɓi ɓyɛɛ̀ rɔɔghi nyi, rì ɓi ɓi ri kɛ̀ɛ̀ kìɓan ki ɓɛ fen miì.
Lɛ geesɛ̀n ìnɛ Bɛ̀ll à kighà mɛ̀, ǹkpaa mum ǹcèm ànɛ ɓi mìni lɛ: Kɛ̀ ɓi rɛsag miniì ɓɔmiɗ ɓi nɗɛli wu wu cee rìɓa ɗin, kìɓan kifog ɓaana lɔŋ ri mɛ̀yitì mɛ lɛ ɓi sɛɛ̀di mìniì ɓɔmiɗ ɓi zi, mum ǹcèm à rɛsɛ̀n ɓi nɗɛli wu wu ghɛɛ̀sɛɛ rì gàɓ ì rìgherɛ̀n ìnɛ Bɛ̀ll à faghà nyi. 
Lɛ fɛlɛ yɛ̀ɛ tì rì rì ɓìkàɓ lɛɛ̀gwey, ɓìkàɓ ɓiǹ ɓi ki ɓa ɓikàɓ ɓi nyoo bog, ɓìcèm ɓyɛ̀ kɛɛ̀ ki ɓa rikuu ɗi kisay ɗifog, 
fɔlɔɔ nnɛ ɓìsi ɓɛ tì rì kìtuu, tì ri nyoo bog ɓi Kiris ɓi ɗùm; tì ki ɓa ti ɓikàɓ ɓi ɓi nyoo bog, 
lèg ànɛ yɛ̀ɛ geesɛ̀n ì Bɛ̀ll ì ghɛnɛ̀ngà a lɔ̀ŋkis, tì ri lɛ rì mum, rì rìkuu ɗi kiɓan ɗi Bɛ̀ll à faghà nyi lɛ a kilag, fɔɔnnɛ roànɛ Bɛ̀ll à faghà ìtèɗ wulɛ a kpaàkpàŋzì ɓìɓan ɓi Bɛ̀ll à rèsii nyi, à ghɛ̀ɛ̀sɛɛ kì kìi kisay kiǹ lɔŋ yɛ̀ɛ ki ghɛɛ̀sɛɛ ɓi rìgherɛ̀n. 
Roànɛ à rì ǹɗeŋiyɛn lɛ a ɓa ǹkìì-kìsay à ɓɛ̀ro ɓɛmbog, a siìrɛn ɓi rìkì ɗi kisay; roànɛ Bɛ̀ll à faghà lɛ a ɓa ǹɗèsàg, à ghɛ̀ɛ̀sɛɛ kì falɛɛ ɓi rìrèrèsì. 
Roànɛ Bɛ̀ll à faghà lɛ a teètèèsì ɓɛ̀geni nyoo rì deɓ à ghɛ̀ɛ̀sɛɛ kì sììrɛɛ ɓi rìkìkì ɗi fɔlɔɔ; roànɛ a kàakàɓsì ìkum wii, à ghɛ̀ɛ̀sɛɛ kì kìi kiɓan kiǹ kɛ̀ɛ̀ ǹkàŋɗɛ̀n; roànɛ a kɛ̀ɛkɛɛ̀sì ǹɗaŋ à ghɛ̀ɛ̀sɛɛ wɔ kì kɛ̀ɛ̀sii ri tìkɛɗ; roànɛ a ghɛɛghɛɓsì ɓum ɓɛ nyìighnyìg à ghɛ̀ɛ̀sɛɛ kì kìi kiɓan kiǹ rì kìnyàà.
Nkɔ̀nɛ̀n à ghɛ̀ɛ̀sɛɛ kì ɓaà kɛ̀ɛ̀ mɛ̀ghèy azi, ɓì ɓèèzɛ̀n kìɓe, ɓì ki sììrɛn ɓi rìkì ɗi kirɔɔ rì ìtèɗ. 
Ɓì ghɛ̀ɛ̀sɛɛ kì rèsii, kirɔɔrɛɛ ki ǹkɔ̀nɛ̀n à rìgeni ɓi nyìinyìm wìn; lɛ nnyaasɛ̀n ànɛ à ghɛ̀ɛ̀sɛɛ kì ɓaà, rèsiina bɔgsɛ̀n lɛɛ̀gwey ɓi nyìinyìm wiǹ. 
Ɓaana rì kìsììrì, kɛ̀ ɓi kì iɓwɛɗ; kìina Kan kìsay rì ìtèɗ ɓi nɗem. 
Ɓì ghɛ̀ɛ̀sɛɛ kì nyàànyaa ɓi dyàɓɛn inɛ ɓì rì rì yɔ̀, ɓì nìɗ ǹɗem cààmɛ̀n ki ɓì tulɛɛ ri mɛ̀tɔɓ, ɓì ki sììrɛn bi bɔ̀ŋzɛ̀n. 
Ɓì ghɛ̀ɛ̀sɛɛ kì ghɛɓsaagh ɓɛgeni ɓin ɓɛ ɓi rìgherɛ̀n ɓi ɓìɓan ɓi ɓyɛɛ̀ yeeyeèsì ɓɔ, ɓì ki yi rìghàɓ ɗi ɓɛ̀kèn lɛ syeesyee.
Màŋina ɓumɓɛ ɓɛɛ̀ yeeyeèsì mìni, kɛ̀ ɓi cɛ̀m ɓɔ. 
Nyààrɛɛna nɗaŋ ɗi ɓumɓɛ ɓɛ ri ɓi kìnyàà, ɓì rèn nɗaŋ ɗi ɓɛ̀roɓɛ ɓɛɛ̀ rènɗèn. 
Ɓì ghɛ̀ɛ̀sɛɛ kì wooghrɛɛ ɓi nyìinyìm wìn, kɛ̀ ɓi ɓɔɔɓɔgsɛ̀n, lɔŋ càrɛɛnà lɛ ɓi ki ɓìsay ɓi ɓyɛ̀ɛ tɔtɔg lɛ mum a sɛɛ̀di nyimiɗ ɓi zi, kɛ̀ ɓi ghɛn miniì ɓɔmiɗ lɛ ɓìrì ɓum ɓɛ ɗyomzɛ̀n.
Kɛ̀ ɓi lèɓ mum kìɓe ri kìɓe, kaana lɔŋ lɛ ɓi ki kìrɔɔ ɓi mis mɛ ɓum ɓɛ̀cèm. 
I bee ì rì lɛ ì ɓa, lèg ànɛ yɛ̀ɛ ìtèɗ win wu ri lɛ wu kpaŋ, ɓì ghɛ̀ɛ̀sɛɛ kì ghɛɓì lɛ fyòoog rì ɓum ɓɛ̀cèm. 
Mìni ɓɛ̀geni ɓɛ̀m ɓɛ nɗem, kɛ̀ ɓi rɔ̀ŋ kiɓan kin miniì ɓɔmìɗ, kìɓan kifog càrina lɛ Bɛ̀ll a saɗ bim yiì, lɛ ki ri kì kànɛn lɛ: Kan lɛ: Mɛ̀ yɛ̀ɛ ghɛɛ̀sɛɛ rì rɔ̀ŋɗɔ̀ŋ, mɛ̀ yɛ̀ɛ ghɛɛ̀sɛɛɛ kì lèɓi. 
Wɔ̀lɛ, i bènàbena wɔɔ̀ a wowog zày, faa nyi ɓìɗilàg, i a wowog kinɔli, faa nyi mɛ̀nig mɛnɔyɛn, lɛ cààmɛ̀n ki ù kìi fɔlɔɔ, di ù kùnii nyi ɓɛ̀ràŋ ɓɛ ɗuu ɓɛ ghɛ̀g-ghɛ̀g ɓi nto. 
Kɔ̀ɔ càrɛn lɛ kìɓe kɛɛ lami wɔ̀, kaaya lɔŋ lɛ u lami kìɓe ɗì rìkì ɗi kirɔɔ.
Mum ǹcèm à ghɛɛ̀sɛɛ kìwoògh ɓɛ̀làmì ɓɛ ɓɛɛ̀ kɛ̀ɛkɛɛ̀sì kìlɔ̀ŋ ɓisuulɛ rìlàmì ɗi ti ɗyɛ̀ kɛɛ̀ kpì yi ǹlɛŋlɛŋ̀ di Bɛ̀ll à faa ɓi, rì tì lɛ, Bɛ̀ll yɛɛ rɛsàkà ɓɛ̀làmì ɓɛ̀cèm ɓɛ ɓɛ ri ɓi ziinɛ. 
Kìɓan kiǹ kɛɛ̀ki, mum ànɛ à ɓiì ramì wɛ̀y ɗi rìlàmì, a yi lɛ à rami wɛ̀y ri rìkɔ̀n ɗi Bɛ̀ll, nni ɓɛ̀roɓɛ ɓɛ ri fɔlɔɔ ri ǹtoòtèɗ, ɓɛ ri ɓiì syoŋiì ɓɔmìɗ ǹcɛ̀m ɓi nyòò. 
Ɓɛ̀làmì ɓɛ yin ɓumɓɛ lɛ mum à nìŋ di a kìki ɓiɓan ɓi syeesyee, lɔŋ ɓumɓɛ ɓɛɛ̀ kìki ɓiɓan ɓi ɓeɓtɛn, ɓɛɛ ti ɓɛ risàg ɓɔ. I ù kɔ̀ni lɛ kɔ̀ɔ ririsi rilàmì, ù ghɛ̀ɛ̀sɛɛ kì kìkii ɓiɓan ɓi syeesyee fɔɔnnɛ rìlàmì ɗi sɛg wɔ̀. 
Rìlàmì ɗyɛɛ̀ kìki Bɛ̀ll kìsay lɛ ɗyɛɛ toni wɔ̀ lɛ u ki kìrɔɔ, kìɓan kifog i ù kìi kìɓe, ù ghɛ̀ɛ̀sɛɛ ɗyɔ kì risii lɛ àa zɛy nnɛ ɗi ri rì ìtèɗ wulɛ ɗyɛɛ pɔnɔ̀sag ɓum; ɗyɛɛ̀ kìki kisay ki Bɛ̀ll lɛ ɗyɛɛ resi bim yiì ɓi ɓɛg ànɛ ŋwaànɛ à kìi kìɓe. 
Kìɓan kiǹ kɛɛ̀ki ki ghɛɛ̀sɛɛ lɛ mum a ki ɓɛ̀làmì mɛ̀wog, àa lɔŋ ɓaà lɛ yɛ̀ɛ a ririsi ribaŋì ɗi Bɛ̀ll, kìɓan kifog à ghɛ̀ɛ̀sɛɛ ɓɔ kì kìi mɛwog rì nɗem wulɛ com ki à ghɛ̀ɛ̀sɛɛ kì kìi kɛɛ ri.
Ɓisu wìn miì nnɛ ɓì ti ɓì peeghì girig ɓɛ̀làmpoŋ̀; ɓumɓɛ ɓɛ ti ɓɛ tekì làmpoŋ̀ ɓɛ ri ɓɛ̀roɓɛ Bɛ̀ll à faghà ìtèɗ wulɛ ɓɛɛ kilag kìɓan kiǹ yɛ̀ɛ ki ghɛɛ̀sɛɛ. 
Lèɓkiina mum ǹcèm com ki ki ghɛɛ̀sɛɛ rì nyi, ɓì peeghì làmpoŋ̀ rì ŋwaànɛ a tɔtɔg mini làmpoŋ̀, ɓì peeghì tikis rì ǹtɔɔ̀gh-tikis, ɓì risàg ɓɛ̀roɓɛ ɓì ghɛ̀ɛ̀sɛɛ kì risii, ɓì ki nyaasag ɓɛroɓɛ ɓì ghɛ̀ɛ̀sɛɛ kì nyaasii.
Kɛ̀ ɓi ɓa mum rì pon i ki yin lɛ pon anɛ lɛ ɓi kɔnɛn mìni rì mìni; lɛ ŋwaànɛ à keesii romum, à mɛ roozi ɓidɔ̀gsɛna yɛ̀ɛ kɛɛ̀ kɔ̀nkɔ̀n. 
Ɓisuulɛ ɓìdɔ̀gsɛna ɓi lɛ: Kɔ̀ɔ̀ kì fisɔ̀mɔ̀g, kɔ̀ɔ wey mum, kɔ̀ɔ yii com ki mum, kɔ̀ɔ lem com ki mum, rì ɓimbog ɓìcèm, ɓi ri ɓì ɓasɛn ɓi jɛ̀ɛ̀ ìnɛ lɛ: Ù rì ɓiì keesii romum ànɛ wɔ̀ jàŋbog yɛ̀ɛ wɛ̀ɛmìɗ. 
Ŋwaànɛ à rì rì ǹkɔ̀nɛ̀n à ti kɛ̀ɛ kì romum kìɓe, ǹkɔ̀nɛ̀n à rì syeesyee à rìroòzì ɗi ɓidɔ̀gsɛna.
Lɛ yɛ̀ɛ ɓì yii cààmɛ̀n ki tì rì miì ki, cààmɛ̀n ki ɓi ghemɓɛn min ɓi fìlo kɛɛ ti lɛ, ɓisuulɛ gòri ì ti ɓìsi jàŋbog ɓigomìnɛ, à cee lèg ànɛ ì ɓaghà ɓi cààmɛ̀n ki tì gherɛ̀ngà. 
Iru waa rim, duri i kɛ̀ɛ̀kɛ̀ɛ̀ yì, nni ti riniina ɓìɓan ɓi birìm, tì wotì ɓyom ɓi ribaŋì ɓi mum à rì lɛ à ɗùù rì ɓyɔ ɓi kìtɛɛtɛn. 
Tì ghɛ̀ɛ̀sɛɛ kì ghɛɓì cɛɓ ki ki ri lɛ tɛntɛ̀ɛ̀n ki ki ghɛɛ̀sɛɛ rì kìtɛɛtɛn ki ŋwos, tì womzɛ̀n ɗì dili, rì kìɓan ki riceesì ɗi rinɔ ɗi mɛrɔ̀g ɗì tìsɔ̀mɔ̀g, rì cɛɓ ki sààsaa, rì ɓɛ̀paàzì, rì yàaka. 
Kìɓan kifog, waatɛɛna Kan Yeesus Kiris kɛ̀ ɓi càɗ mɛrem min lɛ mɛɛ ɓɔm̀ɓɔm ɓìɓan ɓi ɓi mɛ̀mùù, lɛ di ɓi kaàkaa rìyɛ̀y ɗi ɓiɓan ɓiǹ.
Ghàɓkiina ŋwaànɛ à rì lɛ kpɔ̀gkpɔ̀g ɓi rìgherɛ̀n, kɛ̀ ɓi nyolɛn ri nyi ɓi mom̀zɛ̀n mɛ à rì rì mɔ ɓi kìɓan ki righerɛ̀n. 
Rìgherɛ̀n ɗi ŋwaàdɛŋ ɗi ri lɛ ɗi tinì nyi lɛ a ɗiɗi ɓyom ɓìcèm kɔlɛ ŋwaàmbog ànɛ rìgherɛ̀n ɗii ɗi teèsɛɛ ɓi, nyii ɗiɗì lɔŋ lɛ ɓìnyàa. 
Fɔɔnnɛ ŋwaànɛ a ɗiɗi ɓyom ɓìcèm à ghɛ̀ɛ̀sɛɛ ɓi lɛ à sɛɛtì roànɛ à yin ɓiì ɗiɗii, roànɛ à ki yin ɓiì ɗiɗii ɓyom lɛ ɓus ɓùs ɓus à ghɛ̀ɛ̀sɛɛ ɓi lɛ à sɛɛtì ŋwaànɛ a ɗiɗi ɓyom ɓìcèm ɓisuulɛ Bɛ̀ll à ghàɓkà ŋwaànɛ a ɗiɗi ɓyom ànɛ̀n. 
Wɔ̀ɔ̀ rì ghɛn anɛ ù rì lɛ ù yɔ̀m ǹkìì-kìsay a ɓɛ̀gan? Àa soo rì ǹsììrɛn ɓi kìsay kii, àa soo kpìi kìɓan kiǹ ki seesee masà wìì, nni à rì ɓiì ki sììrɛɛ ɓi kìsay kii kɛ̀ɛ kpì, lɛ Kan à rì rì ìtèɗ wulɛ à lènlèm nyi. 
Ŋwaàdɛŋ à ti à ghɛngì lɛ ɓɛ̀ŋwos ɓɛdɛŋ ɓɛ ceerɛɛ rì ɓɛm̀bog, ŋwaàmbog nyii ghɛngì ɓɛ̀ŋwos ɓɛ̀cèm lɛ ɓɛ ri lɔŋ com kìfog, mum ǹcèm à ghɛ̀ɛ̀sɛɛ kì konaagh ki yiì com ki a fèfeg ɓi nɗem wìì. 
Ŋwaànɛ a ghaghasi gòn a kìki fɔlɔɔ ɓisuu Kan, ŋwaànɛ a ɗiɗi ɓyom ɓìcèm a ɗiɗi ɓyɔ ɓisuu Kan, lɛ à ti à falàg Bɛ̀ll ɓìtògsɛ̀n; ŋwaànɛ à ti kɛ̀ɛ ɗi, à ti kɛ̀ɛ ɗi ɓisuu Kan, nyi girig à ti à falàg Bɛ̀ll ɓìtògsɛ̀n. 
Kɛ̀ɛ̀ ŋwaàdɛŋ ànɛ ɓi ɓìsi ànɛ à ti à ghɛɓkì ɓi kìrɔɔ kii ki nyimiɗ, kɛ̀ɛ̀ roànɛ à ti à wulàg ɓisuu nyimiɗ. 
Fɔlɔɔ yɛɛ lɛ i ti ghɛghɛ̀ɓ, ti ghɛghɛɓ ɓisuu Kan, i tì ki wii, tì wii ɓisuu Kan, nni fɔɔnnɛ tyàa soo ghɛghɛ̀ɓ, tyàa ki soo cuu, tì wooghrɛɛ lɔŋ ɗi Kan. 
Lɛ Kiris à wughà, à ki ghemɓɛn lɛ di a ɓa Kan ànɛ à làmii lɛ rì ɓìloŋ rì ɓum ɓɛ cem. 
Nni wɔ̀ɔ yɔmgi goni ɓisuucɛ? Nsoò lɛ wɔ̀ɔ sɛɛtag goni lɛ la? Ɓìsi ɓɛ̀sɛ̀ɛ̀ ɓɛ̀cèm tì rì ɓiì rɛlii ɓɛyɔ̀m ɓi kìkpana ki ɓɛyɔ̀m ki Bɛ̀ll. 
Lɛ ki ri kìkànɛn lɛ: Kan a kpaaghi lɛ: Ǹɗì cem, ɓum ɓɛ̀cèm ɓɛ ri mɛ̀ ɓiì ɓaàgh mɛ̀ɗu asu, mum bimiɗ à làmɓɛ̀n jɛ̀ɛ̀ aɗyoo lɛ, Bɛ̀ll a teɗ rìkem.
Fɔlɔɔ nnɛ mum ǹcèm ànɛ ɓi ɓìsi nyimìɗ yɛɛ ɓiì rèsii Bɛ̀ll cɛɓ ki à ghɛɓkà.
Tì ghɛ̀ɛ̀sɛɛ min ki càri kiɓan ki rifiìfìɓɓɛ̀n ɗì rìfaàfàlɛ̀n, ɗi zɔɔ ɓi nyìinyìm wìs; ǹɗɛli wu ɓì ghɛ̀ɛ̀sɛɛ kì terì wu ri lɛ; kɔ̀ɔ kì kiɓan ki ki ri lɛ ki kɛɓtì goni fìɓàg nsoò lɛ ki tinì nyi lɛ a kpi ɓi kìɓe. 
Mɛ̀ ǹ-yii kɔɔ̀kɔɔ̀ à rìyi lɛ ɓi Yeesus Kiris com kidɛŋ ki yin ɗi kìsyeg ɓi kɔmiɗ, wɔ̀lɛ i ŋwaà ghɛɛ lɛ com kidɛŋ ki ri rì kìsyeg, com kìn ki ghay lɛ ki ti rì kìsyeg ɓisu wìì. 
I ù ɓeɓsii goni ǹɗem ɓi rìkuu ɗi ɓiɗilàg ɗidɛŋ ɗi u ɗiɗi, di ù rèsii tì ɓi ǹkɔ̀nɛ̀n yɛ̀ɛ ki ghɛɛ̀sɛɛ; ù ghɛ̀ɛ̀sɛɛ kì kɔ̀rii ɗyomzɛ̀n lɛ kɔ̀ɔ kì lɛ, ŋwaànɛ Yeesus Kiris à wughà ɓisu wii a ɗyaŋ̀ lɛ kìɓan ki ɓiɗilàg. 
Com ki mìnii ghɛɛ lɛ ki ri lɛ syeesyee, ki ghɛɛ̀sɛɛ ɓi ki ɓaà com ki kɛɛ ki lɛ ɓi totog ɓɛ̀geni ɓin kiɓe miì. 
Ɓisuulɛ kìlɔ̀ŋ ki Bɛ̀ll ki yin kiɓan ki riɗi rì rìnɔ, ki ri lɛ rì saaɗ rì fyòoog, rì kìnyàà ɓi Kìtɛntɛ̀ɛ̀n ki Nghay ki ti ki falàg. 
Ŋwaànɛ a kìki Kiris kìsay ɓikòò wìn, Bɛ̀ll a woki kirɔɔ rì nyi, ɓum ɓɛ ki sɛki nyi.
Fɔlɔɔ nnɛ tì ghɛ̀ɛ̀sɛɛ min kikaà lɛ ti ki ɓìɓan ɓi ɓyɛɛ̀ kìki lɛ fyòoog a ɓa, ɓi ki fa ti ɓisi ɓɛ̀sɛ̀ɛ̀ ɓɛ̀cèm ìtèɗ ɓi rìgherɛ̀n. 
Kɔ̀ɔ yogsi kisay ki Bɛ̀ll lɛ kìɓan ki ɓiɗilàg. Ki ri lɔŋ saaɗ lɛ ɓìɗilàg ɓìcèm ɓi ri kɛ̀ɛ̀ kìsyeg, wɔ̀lɛ ki ɓeɓtɛɛ lɛ mum a ɗi com di kìɓan kiǹ ki ri lɛ ki kɛɓtì ɓum ɓɛdɛŋ fìɓàg. 
Kìɓan ki ki ri syeesyee à kìɓan ki ri lɛ, kɔ̀ɔ ɗi ɓyɛn,  kɔ̀ɔ nɔ mɛrɔ̀g, ù lɛg com ki ki ri lɛ ki kɛɓtì goni fìɓàg. 
Fèg ànɛ rìgherɛ̀n ɗyɔɔ ɗi faa wɔ̀ ɓi kìɓan kiǹ, ɓeŋa nyi ɓisu wɔɔ, ɓi mis mɛ Bɛ̀ll. Mààgh rì ŋwaànɛ à ti kɛ̀ɛ̀ falɛn nyimiɗ zɔɔ ɓi cààmɛ̀n ki à teri ǹɗɛli lɛ a ki kìɓan. 
Wɔ̀lɛ i ŋwaà ɗii ɓìɗilàg ɓidɛŋ rì ìris ɓi nɗem, Bɛ̀ll à fa nyi bɛ̀lɛn ɓisuulɛ à kìi ɓi kiɓan kiǹ ɗì rìgherɛ̀n ɓi nɗem; fɔɔnnɛ kìɓan kicèm ki mum à rì lɛ à kì kɛ̀ɛ̀ rìgherɛ̀n ɓi nɗem ki ri kìɓe.
Ɓìsi ɓɛ tì rì rì ìtèɗ ɓi rìgherɛ̀n tì ghɛ̀ɛ̀sɛɛ kì ghɛɓsii ɓɛroɓɛ ɓɛ ri kɛ̀ɛ̀ ìtèɗ, lɛ ɓɛ̀ kɛɛ̀ càrɛn ɓi-ɓwɛɗ waa; tyɛ̀ ki kaa lɛ ti ki ɓìɓan ɓi ɓyɛɛ puɓsi ɓìsi nɗem. 
Mum ǹcèm ànɛ ɓi ɓìsi à ghɛ̀ɛ̀sɛɛ kì puɓsii geni nɗem ɓi kìɓan ki ki rɔɔtɛɛ, lɛ a siìrag nyi ɓi rìgherɛ̀n. 
Ɓisuulɛ Kiris à kaaghà ɓi com ki lɛ kɛɛ puùpùɓsì nyi ǹɗem, wɔ̀lɛ lɔŋ yɛ̀ɛ ki ri kì kànɛn lɛ: Tìfena ti ɓumɓɛ ɓɛɛ̀ feefengì wɔ̀ ti syɔngà rì mɛ̀. 
Kɔlɛ ɓìɓan ɓìcèm ɓi ɓɛ lokà kìkàni, ɓi kanɛ̀ngà ɓisuulɛ ɓyɛɛ fa ɓìsi ɗyomzɛ̀n, lɛ di ti ɓa rì dyàɓɛn ɓi bee ì rìnìɗ ɗi nɗem, rì rìfɔɔsì ɗi nɗem ɗi mɛ̀kànì mɛ ti mɛ falàg. 
Bɛ̀ll ànɛ a falag kinìri ki nɗem, à ki fɔɔsag mɛrem, à fa mìni ìtèɗ wulɛ ɓi woòghrɛn ɓi nyìinyìm wiǹ yɛ̀ɛ kɛɛ̀ kɔ̀ngi Yeesus Kiris. 
Lɛ di mìni ɓɛ̀sɛ̀ɛ̀ ɓɛ̀cèm ɓi ɓasɛn jɛ̀ɛ̀ bog lɛ ɓi kemzi Bɛ̀ll ànɛ à rì Seŋi Kan wìs Yeesus Kiris.
Fɔɔnnɛ ghàaghàɓɓɛɛna mìni rì mìni rì syeesyee à nɗem fɛlɛ yɛ̀ɛ Kiris à ghàɓkà mìni ɓisuu rikem ɗi Bɛ̀ll.
Mɛ̀ ǹkalii mìni lɛ Kiris à ti ǹkìì-kìsay a Ɓɛ̀yudɛ̀n lɛ a resi lɛ Bɛ̀ll a roozag mɛkàg mii, à ki sììrag mɛkàg mɛ à faghà ɓɛ̀seŋi ɓaa ɓɛ ɓɛsɛ̀ɛ̀. 
Ɓi san ànɛ a ɓumɓɛ ɓɛ yin Ɓɛ̀yudɛ̀n, ɓɔɔ̀ keekemzì Bɛ̀ll ɓisuu nɗem wu nyìinyìg wu à rì rì wɔ lɔŋ yɛ̀ɛ ki ri kìkànɛn lɛ: Ɓisuu kiɓan kiǹ nnɛ ǹɗi wɔ̀ ɓiì kemzii ɓi nyìinyìm à ɓìlɔ̀ŋ ɓi zɛy ǹki ghàɓ tyem ti tyɛɛ fa wɔ̀ rìkem. 
Ki ri tì kìkaliyɛn lɛ: Mìni ɓìlɔ̀ŋ ɓimbog nyààrɛɛna ǹɗaŋ ri kìlɔ̀ŋ kii. 
Rì tì lɛ: Mìni ɓìlɔ̀ŋ ɓìcèm ɓɔgsiina Kan, mɛ̀kuu mɛ ɓum mɛ̀cèm mɛɛ fa nyi rìkem. 
Ezayii à kpaa girig lɛ: Fyàn fi Isayii fi ri ɓiì yùu, fi pɛsɛ̀n aɗyoo lɛ fyɛɛ lami ɓìlɔ̀ŋ ɓi zɛy, ɓìlɔ̀ŋ ɓiǹ ɓi ki foŋ dyàɓɛn yaà ɓi nyi. 
Bɛ̀ll ànɛ à ti à falàg ɓum dyàɓɛn ɓi nɗem a roòzi mìni lɛ rì kìnyàà, rì fyòoog ɓi nɗem lɛ pisa ɓi rìgherɛ̀n, di dyàɓɛn yiǹ yɛ̀ɛ roǹ ì sòsòɓ rì ìtèɗ wu Kitɛntɛ̀ɛ̀n ki Nghày.
Ɓɔɔsoŋ̀, ɓi kìɓan ki ki seesee mìni, mɛ̀ɛmiɗ ǹ-yii kɔɔ̀kɔɔ̀ à rìyi lɛ, ɓì rì ɓɛ̀ronɛn ɗi kìrɔɔ-ǹɗem lɛ pisa, ɓi ki konag ki yiì ɓìɓan ɓi mum à ghɛ̀ɛ̀sɛɛ lɛ a yi; ɓì ki rì rì ìtèɗ wulɛ ɓì reèrèɓɓɛ̀n mìni rì mìni. 
Nsoò fɔlɔɔ mɛ̀ ǹkàniì mìni rì kìghɛɛsii lèg àdɛŋ, lɛ nghem̀zi mìni mɛ̀rem ɓi ɓìɓan ɓi ɓì ɓaghà di ɓyàa yilàg, mɛ̀ɛ ǹkàniì fɔlɔɔ, lɛ geesɛ̀n ìnnɛ Bɛ̀ll à rèsìghà mɛ̀, 
lɛ mɓa ǹkìì-kìsay a Yeesus Kiris ɓisuu ɓumɓɛ ɓɛ yin Ɓɛ̀yudɛ̀n, fɔɔnnɛ nɗooroòzì kìsay ki righagsì ɗi Syeesyee à Ɓɔlɛ à Bɛ̀ll, kɛɛ ri kìsay ki ki ri kìtɛnɛn, lɛ di ɓumɓɛ ɓɛ yin Ɓɛ̀yudɛ̀n ɓɛɛ ɓa fɛlɛ yɛ̀ɛ rìfa ɗi ɗyɛɛ̀ rɔɔghi Bɛ̀ll; ɗyɛɛ̀ɗi Kìtɛntɛ̀ɛ̀n ki Ǹghay ki mɛ tɛɛ̀zì.
Ǹɗì min lɛ ǹsanɛ̀n kìsay ki nkìki Bɛ̀ll ɓi Yeesus ɓi ɗùm. 
Ɓisuulɛ ǹ-yin lɛ ǹfèg kìɓùŋi kìɓan kidɛŋ ki ki yin ki Kiris yɛɛ kighà di à faa mɛ̀ ìtèɗ wulɛ nki, lɛ di a syoŋ yì ɓumɓɛ ɓɛ yin Ɓɛ̀yudɛ̀n lɛ ɓɛɛ ki Bɛ̀ll mɛ̀wog. À kìghà kìɓan kiǹ lɛ rì ɓi ɓìtòkì, rì ɓi ɓìɓan ɓi à kìkìghà, 
rì ìtèɗ wu dàm rì ɓɛ̀koŋnyoo ɓɛ ɓiɓan, ɓi-tèɗ wu Kitɛntɛ̀ɛ̀n ki Nghay. Fɔɔnnɛ mɛ̀ɛ nghagsii Syeesyee à Ɓɔlɛ à Kiris lɛɛ̀gwey, à tumɛ̀n a Yorisalɛm à kɛ̀n kì kpaŋì a Ilirii. 
Ǹfalɛ̀ngà mɛ̀ɛmiɗ rikem ɗi lɛ nkakali Syeesyee à Ɓɔlɛ lɔŋ ɓi jàŋ yi ɗii di Kiris ɗi ɓaghà di ɗi ka ɓuŋ̀ɗɛn ɓi, lɛ kɛ̀ɛ nki ɓa lɛ ǹtoŋ ɓi jàŋ inɛ ŋwaàdɛŋ à ɓaghà di à mɛ yàghɛn kitoŋ, wɔ̀lɛ lɔŋ yɛ̀ɛ ki ri kìkànɛn lɛ:
Ɓɛ̀roɓɛ à kalɛ̀ngà ɓi a lɔ̀ŋkaa ɓɛ ri nyi ɓiì ghɛɛ̀, nsoò ɓɛ̀roɓɛ ɓɛ wokà ɓi di ɓɛɛ̀ kakali kiɓan kii, ɓɛ ri ɓiì woògh.
Kìɓan kiǹ kɛ yaà rèrèg mɛ̀ rìyù ɗi a lɔ̀ŋkin. 
Nni ɓigomìnɛ, m̀mɛ lègsi kisay kɛm̀ ɓi ɓìlànà ɓi zi ɓi fɛ. Ki ti bèg lɛɛ̀gwey yɛ̀ɛ maà ɓeɓèg lɛ n-yu a lɔ̀ŋkin; yɛ̀ɛ ǹɗi ɓa ɓi rìkɛ̀n a Kpanya, 
ɓisuulɛ ǹɗì rì dyàɓɛn lɛ ǹɗi ghɛn mini ɓi rìkɛ̀nkɛ̀n, ɓì ki ghɛɓsi mɛ lɛ nkpaŋ wɔɔ di m̀mɛ ka wog gàɓ ì kìnyàà ɓi cààmɛ̀n ki nɗi ghagsi a lɔ̀ŋkin.
Nni wɔ̀lɛ ɓi cààmɛ̀n ki, ǹkɛ̀ɛ a Yorisalɛm ɓisuu fitom fi fi seesee ɓɛ̀gherɛ̀n ɓɛ wɔɔ. 
Ɓisuulɛ ɓɛ̀gherɛ̀n ɓɛ a Masedwan rì ɓɛ̀roɓɛ a Akayi ɓɛ nghɛɛ kìrɔɔ lɛ ɓɛɛ syɔɔ̀ mɔ̀ɔ̀mi ɓisuu ɓumɓɛ ɓɛ ri nyìinyìg ɓi nyìinyìm à ɓɛ̀gherɛ̀n ɓɛ a Yorisalɛm. 
Lɛ ɓɔmiɗ ɓɔ yɛɛ reǹgà kìɓan kiǹ, ki ki ghɛ̀ɛ̀sɛn fɔlɔɔ lɛ, i ɓumɓɛ ɓɛ yin Ɓɛ̀yudɛ̀n ɓɛ ti rì gàɓ ɓi ɓìrɔɔ ɓi ɓi nghay ɓi ɓi ɓaghà ɓisuu Ɓɛ̀yudɛ̀n, ɓɛ ghɛɛ̀sɛɛ girig ɓɔ kì ghɛɓsii cààmɛ̀n ki ɓɛ ri rì mɛ̀tɔɓ mɛ kisoghà. 
Ǹɗi ɓa lɛ, i màa kì kiɓan kiǹ, ǹfa ɓɔ com ki ki ri kpaŋ ɓi syɔ̀ɔ̀ ànɛn, fɔɔnnɛ ǹɗì min ɓiì kɛ̀ɛ a Kpanya, ǹki fyee yi a lɔ̀ŋkin ɓi rìkɛ̀nkɛ̀n. 
Ǹ-yii lɛ, yɛ̀ɛ ǹɗi yù a lɔ̀ŋkin, ǹɗi yuiy rì ɓɛ̀mààgh ɓɛ̀cèm ɓɛ yɛ̀ɛ Kiris.
Ɓɔɔsoŋ̀, mɛ̀ ǹtɔɔgh mìni ɓisuu Kan wìs Yeesus Kiris, rì ɓisuu nkɔ̀nɛ̀n ànɛ Kìtɛntɛ̀ɛ̀n ki Nghay ki ti ki falàg lɛ, ɓi lem̀ mɛ̀ ɓyàg ɓi zàà ìnɛ ǹɗì miì, rì bɔ̀ŋzɛ̀n yi ɓì rì ɓiì ɓɔ̀ɔɓɔŋ̀zì Bɛ̀ll ɓisu wɛ̀m. 
Di fɔɔnnɛ nghɛɓ ɓumɓɛ ɓɛ yin ɓɛ kìristɛn a Zyude, rì tì lɛ ɓɛ̀gherɛ̀n ɓɛɛ ghaɓ gɛɓsɛ̀n ìnɛ ǹɗì ɓiì kɛ̀ɛ ri yɔ̀ a Yorisalɛm rì kìnyàà. 
Fɔlɔɔ nnɛ ǹɗì ɓiì kpaŋì a lɔ̀ŋkin ɗi kìnyàà di Bɛ̀ll à kɔ̀ni, ǹki fɔɔsɛn a lɔ̀ŋkin lèg àdɛŋ. 
Bɛ̀ll à fyòoog a ɓa rì mìni ɓɛ̀sɛ̀ɛ̀ ɓɛ̀cèm. Ààmɛ̀n.
Geni wìs a giɓ anɛ lɛ Feɓe innɛ ǹɗeɓsɛɛ yì mìni lɔɔ, à rì dyàkɔ̀nɛs ànɛ ɓi kìseŋi ki Kiris ki a Saŋkire. 
Ghàɓina nyi ɓi ɗii ɗi Kan lèg ànɛ yɛ̀ɛ ɓɛ̀gherɛ̀n ɓɛ ghɛɛ̀sɛɛ kì kìlaagh, ɓì ki ghɛɛghɛɓsì nyi ɓi ɓìɓan ɓìcèm ɓi à rì lɛ à ɓa rì zày ìnɛ lɛ ɓi ghɛɓsi nyi miì, ɓisuulɛ, nyimiɗ a mɛ ghɛɓsi ɓum lɛɛ̀gwey, nsoò mɛ̀ɛmiɗ anɛ.
Ɓì tɔkì mɛ̀ Piriska ɓɛɛ̀ Akilas ɓɛ ɓɛ ri ɓɛ̀reŋkàŋ ɓɛm ɓɛ ɓi kìsay ki Yeesus Kiris. 
Ɓɔ yɛɛ mɛɛ̀ ɓɔ̀ɓkà ǹto ɓi rìrùnɛ̀n ɗi cɛɓ kɛ̀m; àa mɛ̀ cɛ̀ncɛm̀ yɛɛ̀ foŋfoŋ kirɔɔ ki ɓɛ kighà mɛ̀ kiǹ, ɓìseŋi ɓi Kiris ɓìcèm ɓi a ɓumɓɛ ɓɛ yin Ɓɛ̀yudɛ̀n ɓyɛɛ̀ kìki girig fɔlɔɔ. 
Ɓì tɔkì girig kìseŋi ki Kiris ki ki ti ki taŋzàg ɓi naa yàà, ɓì tɔkì mɛ̀ Epayinɛt, mum wɛm̀ à ǹɗem, ànɛ à ɓaghà ǹtonto à mum ànɛ a gherɛn Kiris ɓi kìlànà ki zi ki a Azii. 
Ɓì tɔkì Marii ànɛ à tekàkà mɛ̀tɔɓ lɛɛ̀gwey ɓisu win. 
Ɓì tɔkì mɛ̀ Andironikus ɓɛɛ̀ Zyuniyas ɓɛ ɓɛ ri ɓɔɔseŋi ɓɛ̀m ɓɛ ripwìɗ ɓɛ ti ɓaghà rì ɓɔ ɓi naà-zày. Ɓumɓɛ̀n ɓɛ ri ɓumɓɛ ɓɛ̀kɛ̀nì-fìtom ɓɛ Yeesus ɓɛ kuuraagh yɛ̀ɛ mɛ̀nɔ̀ɓɔ̀, ɓɔɔ ki lokà gì kì gherɛɛ Kiris ɗì mɛ̀.
Ɓì tɔkì mɛ̀ Ampilyatus ànɛ à rì mum̀ wɛm̀ à ǹɗem ɓi rìɓa ɗi tì rì ɓi Kan ɓi ɗùm. 
Ɓì tɔkì mɛ̀ Uriɓɛŋ reŋkaŋ̀ wìs anɛ ɓi kìsay ki Kiris, rì Sitakis à mum wɛm̀ à ǹɗem. 
Ɓì tɔkì mɛ̀ Apelɛs, ànɛ à mɛ fa ɓirèmzɛnà ɓi ɓi rìgherɛ̀n ɗi à gherɛɛ Kiris; ɓì tɔkì naa ì ɓum ì Aristobul. 
Ɓì tɔkì mɛ̀ Erodiyɔŋ à maaseŋi wɛ̀m; ɓì tɔkì ɓumɓɛ ɓi naa ì ɓum ì Narisis, ɓɛ ɓɛ gherɛɛ Kan. 
Ɓì tɔkì mɛ̀ Tirifɛn ɓɛɛ̀ Tirifos ɓɛ ɓɛɛ̀ kìki Kan kìsay; ɓì tɔkì girig Pɛrisiidɛ à geni wɛ̀m à giɓ anɛ à ri mɛ̀ ɓi nɗem, nnyɛɛ mɛ say lɛɛ̀gwey ɓisuu Kan. 
Ɓì tɔkì mɛ̀ Rufus ànɛ à rì ŋwaànɛ Kan à ɓɔ̀ngà, rì jɛɛ wìì anɛ à rì girig jɛɛ wɛ̀m. 
Ɓì tɔkì lɛ rì Asɛŋkirit, rì Filegɔŋ, rì Ɛrimɛs, rì Patiroɓas, rì Ɛrimɛs rì ɓɔɔseŋi ɓɛ̀m ɓɛmbog ɓɛ ɓi rìgherɛ̀n ɓɛ ɓɛ ri ǹɗaŋ ri ɓɔ. 
Ɓì tɔkì Filoloogɛ, rì Zyuli, rì Neree ɓɛɛ̀ geni à giɓ, rì Olɛmpas, rì ɓɛ̀gherɛ̀n ɓɛ̀cèm ɓɛ ɓɛ ri ǹɗaŋ ri ɓɔ.
Tòotògsɛɛna mìni rì mìni, di ɓi lɔ̀ɔlɔ̀rɛ̀n ɓi nkɔ̀nɛ̀n à rìgeni. Ɓìseŋi ɓìcèm ɓi ɓi Kiris ɓi tɔkii yì mìni.
Ɓɔɔsoŋ̀, ǹkalii mìni lɛ, ɓi konag rì ɓumɓɛ ɓɛɛ̀ syòŋsyoŋ yi gasɛ̀n, ɓɛ ki kɛ̀ɛkɛɓtì ɓɛ̀gherɛ̀n tìɓàg, rìkì ɗiǹ ɗyɛɛ̀ yooyogsì rìrèsàg ɗi ɓì tekà. Kɛ̀ ɓi ɓasɛn ɗi mɛ̀kuu mɛ ɓum mɛ̀n. 
Ɓisuulɛ àa kìsay ki Kiris ànɛ à rì Kan wìs kɛɛ̀ki ɓɛɛ̀ kìkì, ɓɛɛ̀ sasay lɔŋ ɓisuu mùm maa, fɔɔnnɛ ɓɛ ti ɓɛ yegsàg ɓumɓɛ mɛ̀rem maa mɛ ka yin ɗi ɗyomzɛ̀n ɓi kìɓan ki kiɓe, rì ɓìsyeesyee ɓi jɛ̀ɛ̀, rì fìɗyɛɓi. 
Ɓi san ànɛ a lɔ̀ŋkin, ɓum ɓɛ̀cèm ɓɛ yii mɛ̀wog mɛ ɓì rì rì mɔ ɓi ɓɛg ànɛ yɛ̀ɛ Kan, ǹɗem wɛ̀m wɛɛ̀ pupuɓ ri mìni, fɔɔnnɛ kɛɛ̀ kɔ̀nkɔn mɛ lɛ ɓi ɓa rì ɗyomzɛ̀n ɓi rìkì ɗi kirɔɔ, ɓì ki ɓa ɓɛtɛnɛn ɓi rìlɛg ɗi kiɓe. 
Cààmɛ̀n lɛsàg, Bɛ̀ll ànɛ à ti à falàg fyòoog, à rì ɓiì turii Satàn a mɛ̀kòò min zi. Geesɛ̀n ì Kan wìs Yeesus yɛ̀ɛ ɓa rì mìni.
Timote ànɛ ti kìki kisay ri nyi nɗaŋ à tògsaghiì mìni, nsoò Lusyus rì Jazɔŋ rì Sosipatɛr ɓɛ ɓɔɔseŋi ɓɛ̀m.
Mɛ̀ Tɛrityus, ànɛ ǹkàni kaàtà ànɛ ɓi Kan ɓi ɗùm ǹtogsii mìni.
Gayus ànɛ ǹkɔ̀kɔrii a mɛɛ mii, ànɛ kìseŋi kìcèm ki ti ki taŋzàg a mɛɛ mii a tògsii mìni; Erast ànɛ à rì baŋ-masà ànɛ ɓi bàn, rì geni wìs anɛ ɓi rìgherɛ̀n ànɛ lɛ Karitus, ɓɛ togsii mìni.
Geesɛ̀n ì Kan wìs Yeesus Kiris yɛ̀ɛ ɓa rì mìni ɓɛ̀sɛ̀ɛ̀ ɓɛ̀cèm. Ààmɛ̀n.
Roànɛ à rì rì ìtèɗ wulɛ à sììrag mìni lɔŋ yɛ̀ɛ Syeesyee à Ɓɔlɛ ànɛ mɛ̀ɛ nghaaghagsì di nlàalamɓɛ̀n Yeesus Kiris à rì, rì lèg ànɛ yɛ̀ɛ tì tekà fèg à Bɛ̀ll ànɛ à ɓaghà ǹnyamɛn fiɗyàɓ fikɔ̀ɔ̀, 
kìɓan kifog nnyɛɛ mɛ rèsɛn ɓigomìnɛ ɓi ɓìɓan ɓi ɓɛ̀kpaŋzì-ɓìɓan ɓɛ kangà, lɔŋ yɛ̀ɛ Bɛ̀ll à fìɗyàɓ fikɔ̀ɔ̀ a tɔkà lɛ kɛɛ kilɛ̀n, fèg ànɛ̀n innɛ ɓɛ mɛ rèsi ɓilɔ̀ŋ ɓìcèm lɛ ɓyɛɛ gherɛn Bɛ̀ll ɓi ki kì nyi mɛ̀wog.
Bɛ̀ll ànɛ à rì ŋwaà ɗyomzɛ̀n cɛ̀ncii, a teɗ rìkem fìɗyàɓ fikɔ̀ɔ̀ lɛ Yeesus Kiris. Ààmɛ̀n.
Mɛ̀ Pol ànɛ ǹɗì ǹɗeŋiyɛn lɛ mɓa ǹkɛ̀nì-fìtom a Yeesus Kiris lɛ rìkɔ̀n ɗi Bɛ̀ll, rì Sostɛn à geni wìs. 
Tì kàni kìseŋi ki Bɛ̀ll ki ki ri a Kɔrɛŋt, rì ɓumɓɛ ɓɛ ri ɓɛ̀tɛnɛn ɓi Yeesus Kiris ɓi ɗùm ɓɔ yɛɛ ri ɓɛ̀reŋiyɛn lɛ ɓɛɛ ɓa ɓɛ̀gherɛ̀n, rì ɓum ɓɛ̀cèm ɓɛ ɓɛɛ̀ rereŋi ɗii ɗi Kan wìs Yeesus Kiris ɓaa soo rì fe, lɛ Yeesus à rì Kan wàà, nyi tì Kan wìs. 
Bɛ̀ll à Seŋi wìs ɓɛɛ̀ Kan Yeesus Kiris ɓɛɛ fa mìni lɛ rì geesɛ̀n rì fyòoog.
Mɛ̀ɛ nfafa Bɛ̀ll ɓìtògsɛ̀n kɛ̀ɛ nfɔy ɓisu win, lɛ geesɛ̀n ì Bɛ̀ll ìnɛ ì falɛ̀ngà a lɔ̀ŋkin ɓi Yeesus Kiris. 
Rì tì lɛ ɓi Kiris, ɓì mɛ teɗ ɓɛmààgh ɓɛ̀cèm, à ɓiisɛ̀n ɓɛ ɓɛ seesee kìtòkì, rì rìyi ɗi ɓiɓan. 
Lɛ rìrèsì ɗi ɓiɓan ɓi ɓi seesee cɛɓ ki Kiris ɗi mɛ ɓag gàŋ ri ìtèɗ a lɔ̀ŋkin. 
Fɔlɔɔ nnɛ com kidɛŋ ki kaarɛɛ tì ɓi mini ɓi rìɓoŋ ɗi ɓi ɓoŋɓoŋ cààmɛ̀n ki Yeesus Kiris à Kan wìs à ri rèsɛn ti. 
Nyi yɛɛ ri mìni ɓiì sììraagh à kpaŋ a rìsugtɛ̀n lɛ ɓi ɓa kɛ̀ɛ̀ kìɓan ki ɓɛ ri lɛ ɓɛ ɓɛy mìni miì, ɓi ŋwos a Yeesus Kiris à Kan wìs. 
Bɛ̀ll ànɛ à reŋìghà mìni lɛ ɓi ghɛɓ ɓɛ̀ràrɛn ri Man wiì Yeesus Kiris ànɛ à rì Kan wìs, à rì Bɛ̀ll ànɛ à ti à roòzàg mɛ̀kàg mii.
Ɓɔɔsoŋ̀, ǹtɔɔgh mìni ɓi ɗii ɗi Kan wìs Yeesus Kiris lɛ, wooghrɛɛna jɛ̀ɛ̀, yɛ̀ɛ gasɛ̀n yɛ̀ kɛɛ̀ ɓa ɓi nyìinyìm wìn, kìɓan kifog, ɓaana ɓɛ̀ràrɛn kɔɔ̀kɔɔ̀ à rìràrɛ̀n, ɓì ɓa nɗem wufog rì fèg bogtɛ̀n. 
Ɓɔɔsoŋ̀, ɓisuulɛ ɓum ɓɛdɛŋ ɓɛ ɓi naa ì Kilowee ɓɛ nkpaa mɛ̀ lɛ, ɓì rì rì ɓɛ̀paàzì ɓi nyìinyìm wìn. 
Nkɔ̀nkɔn lɛ nkpaà yɛɛ lɔɔ lɛ, ɓì rì lɛ: Rì wàànɛn miì ù kpaa lɛ: Mɛ̀ ǹɗì ŋwaà Pol; roànɛ lɛ: Mɛ̀ ǹɗì ŋwaà Apolos, roàmbog lɛ: Mɛ̀ ǹɗì ŋwaà Sefas, roàdɛŋ tì lɛ: Mɛ̀ ǹɗì ŋwaà Kiris. 
Kiris à ti nya ǹlàngakɛn? Gìn Pol à wughà nya ɓi kɔrɔs ɓisu win? Nsoò lɛ ɓɛ ɓaɓtàkà nya mìni ɓi ɗii ɗi Pol gìn? 
Ǹfaa Bɛ̀ll ɓìtògsɛ̀n lɛ m̀ɓàɓtìghà ɓi kibog ki ɓi mìni i ki cee ɓi lɛ ɓɛ̀ Kirispus ɓɛɛ̀ Gayus. 
Fɔlɔɔ nnɛ wààdɛŋ ù yin lɛ ù kpaa lɛ ɓɛ ɓaɓtìghà mìni ɓi ɗii ɗyɛ̀m. 
M̀ɓàɓtìghà tì girig naa ì ɓum ì Sitefanas ɓi ɓɛg ànɛ a ɓɛ̀ro ɓɛmbog, ǹ-yii ɓi nkòo m̀ɓàɓtìghà tì ŋwaàdɛŋ.
Ɓisuulɛ Kiris à romgày ɓi mɛ lɛ mɓààɓàɓtì ɓum, wɔ̀lɛ à romgày mɛ̀ lɛ nkakali Syeesyee à Ɓɔlɛ, ǹki kì kiɓan kiǹ kɛ̀ɛ̀ ɗyomzɛ̀n ɗi ɓitòkì, lɛ di kɛ̀ kɛɛ̀ ɓa yɛ̀ɛ kɔrɔs à Kiris à rì com ki zɛy. 
Ɓisuulɛ rìlààlàmɓɛ̀n ɗi kɔrɔs ɗi ri kìɓan ki kiyèg ɓisuu ɓumɓɛ ɓɛ ghɛɛ̀sɛɛ kì ɗyaŋì, wɔ̀lɛ ɓisuu ɓisi ɓɛ tì rì rì cɛɓ, ɗi ri ìtèɗ wu Bɛ̀ll.
Lɛ ki ri kì kànɛn lɛ: Ǹɗì ɓiì yogsii ɗyomzɛ̀n ɗi ɓumɓɛ ɓɛ wom̀zɛɛ, ǹki tììsi riyi ɗi ɓɛyiì-ɓìɓan. 
Nni ŋwaà ɗyomzɛ̀n im̀be? Ǹɗèsàg ɓìdɔ̀gsɛna im̀be? Nni ǹkìì-nyoey anɛ ɓi ziinɛ à rì fe? Bɛ̀ll à rèsìghà lɛ ɗyomzɛ̀n ɗi ɓumɓɛ ɓi ziinɛ ɗi ri kìyèg. 
Lɛ yɛ̀ɛ ɓumɓɛ ɓi ziinɛ ɓɛ ɓaghà ɓi lɛ ɓɛ yi Bɛ̀ll rì ɗyomzɛ̀n ɗyaa jàŋ inɛ ɗyomzɛ̀n ɗi Bɛ̀ll ɗyɛɛ̀ rèeresɛ̀n, nni Bɛ̀ll à kɔ̀ngà lɛ a ghɛɓsi ɓumɓɛ ɓɛ gherɛɛ nyi, rì kìyèg ki kiɓan ki ɓìsiì làalamɓɛ̀n. 
Ɓɛ̀yudɛ̀n ɓɛɛ̀ tɔtɔg dàm yi ɓiɓan, Gìrɛg yɔ̀ɔ̀ tɔtɔ̀g ɗyomzɛ̀n. 
Wɔ̀lɛ ɓìsiì làalam̀ɓɛ̀n Kiris ànɛ ɓɛ kpangà ɓi kɔrɔs aɗyoo, kìɓan kiǹ ki ri kìɓan ki kɛɛ̀ kɛ̀ɛkɛɓtì Ɓɛ̀yudɛ̀n fìɓàg, ki ɓa kìɓan ki kiyèg ɓisuu ɓumɓɛ ɓɛ yin Ɓɛ̀yudɛ̀n. 
Wɔ̀lɛ ɓi ɓɛ̀roɓɛ Bɛ̀ll à reŋighà, à tumɛ̀n lɛ Ɓɛ̀yudɛ̀n à kpaŋ lɛ ɓumɓɛ ɓɛ yin Ɓɛ̀yudɛ̀n, Kiris à rì lɛ nyi ìtèɗ wu Bɛ̀ll, nyi ɗyomzɛ̀n ɗi Bɛ̀ll. 
Ɓisuulɛ kìɓan kicèm ki Bɛ̀ll à kìi ki pisɛ̀n kìyèg ki kiɓan, ɓi rìghɛn ɗi ɓum, ki cee ɗyomzɛ̀n ɗi ɓum, ki ɓɛ ghɛɛ ìkɔ̀g wu Bɛ̀ll miì, ki cee ìtèɗ wu ɓum.
Ɓɔɔsoŋ̀, ghɛɛna lɛ, ɓi mìni ɓɛ Bɛ̀ll à reŋìghà, ɓum ɓɛ ɗyomzɛ̀n ɓɛ tɔɔ ɓi, ɓi rìghɛn ɗi ɓum, ɓɛ̀tèteɗ ɓɛ̀ kɛɛ̀ tɔɔ, ɓum ɓɛ mii ɓɛ̀ kɛɛ̀ ki tɔ̀ɔ̀. 
Wɔ̀lɛ Bɛ̀ll à ɓɔ̀ngà ɓìɓan ɓi ziinɛ yɛɛ̀ seesee lɛ ɓìyèg ɓi ɓiɓan, lɛ a fa ɓum ɓɛ ɗyomzɛ̀n ǹtoòrìɗ, à ɓɔ̀n ɓyom ɓi ɓi ri kɛ̀ɛ̀ ìtèɗ, lɛ a fa ɓɛ̀tèteɗ ǹtoòrìɗ. 
Bɛ̀ll à ɓɔ̀ngà ɓyom ɓi nnyuŋì ɓi ɓi ziinɛ, rì ɓyom ɓi ɓum ɓɛɛ̀ sɛɛsɛɛ̀tì, ɓi ɓi yin ɓɛ bimiɗ ɓɛ ɓyom lɛ, a ghaasi ɓyom ɓi ɓi ri lɛ gìn i ɓyom, ɓyom ɓi zɛy. 
Lɛ di mum kɛ̀ɛ nyìnɛn càg ɓi dwey ɓi mis mɛ Bɛ̀ll. 
Wɔ̀lɛ Bɛ̀ll à ràɗkà mìni rì Yeesus Kiris à ki kì lɛ Kiris a ɓa ɗyomzɛ̀n ɗis, fɔɔnnɛ tì ti ɓum ɓɛ saaɗ ɓi mis mii lɛ Kiris; tì ti ɓi nɗɛli wulɛ ti ghɛɓ cɛɓ ki tɛnɛn, tì ki ɓa ɓumɓɛ ɓɛ ti ɓɛ̀kòrɛn ɓi kìɓe. 
Fɛlɛ yɛ̀ɛ ki ri kì kànɛn lɛ: Ŋwaànɛ à kɔ̀ni kalɛn, a kaàkàlɛ̀n ɓi Kan ɓi ɗùm.
Ɓɔɔsoŋ̀, cààmɛ̀n ki mɛ̀ɛmiɗ ǹ-yùghà a lɔ̀ŋkin lɛ nghagsi mìni kɔɔ̀kɔɔ̀ à kìɓan a Bɛ̀ll ànɛ à ɓaghà a rìnyam, m̀ɓaghày ɓi ri ɓìtòkì ɓi ɓi yeesɛɛ rìwog, nsoò lɛ coo ɗyomzɛ̀n. 
Lɛ ǹɗengà ɓi nɗem wɛ̀m lɛ màa yi ɓi kiɓan kidɛŋ cààmɛ̀n kìcèm ki ǹɗì a lɔ̀ŋkin, i ki cee ɓi lɛ Yeesus Kiris, ki ki ɓa lɛ Yeesus Kiris ànɛ ɓɛ kpangà ɓi kɔrɔs. 
Fɔɔnnɛ m̀ɓaghà foo a lɔ̀ŋkin lɛ rì ìkɔ̀g, rì ìris, ǹki nìniŋi lɛ kpàg kpàg kpàg. 
Rìrèsàg ɗyɛm̀, rì ɓìɓan ɓi Bɛ̀ll ɓi ǹkpaakpààghà, ɓi ɓaghà ɓi ri ɓɛ̀syeesyee ɓɛ jɛ̀ɛ̀ ɓɛ ɓɛ ti ɓɛ ɓalàg yì ɓi ɗyomzɛ̀n ɗi ɓum, ɗi ki syògi ɓɔ mɛ̀rem, ɓi ɓaghà lɔŋ ɓiɓan ɓi Ǹghay à Bɛ̀ll yɛɛ rerèsìghà saaɗ ànɛ miì, rì ìtèɗ wii. 
Lɛ di rìgherɛ̀n ɗin ɗyɛ̀ kɛɛ̀ saagh ǹto ɓi ɗyomzɛ̀n ɗi ɓum, ɗyɛɛ saagh lɔŋ ǹto ɓi-tèɗ wu Bɛ̀ll. 
Kɔlɛ ɗyomzɛ̀n ɗidɛŋ ɗyɛɛ̀ɗi ɓìsiì rèresi ɓɛ̀kìristɛ̀n ɓɛ ɓɛ mɛ kadɛ̀n; ɗyomzɛ̀n ɗiǹ ɗi yin ɗyomzɛ̀n ɗi ɓi ziinɛ, nsoò lɛ ɗi mɛfòm mɛ ɓi ziinɛ, mɛ mɛɛ ɓiì ɓaà mɛ̀tììsiyɛn. 
Ɓìsiì kakali ɓum kìɓan ki ɗyomzɛ̀n ɗi Bɛ̀ll ɗi ɗi rimi ɗi ki ɓa ɗi nyamɛn; ɗyomzɛ̀n ɗiǹ ɗyɛɛ̀ɗi Bɛ̀ll à lokà kì ɓɔ̀ni abɛ̀y ɓisuu rikem ɗis, di ziì ka kilɛn ɓi. 
Nsoò rìfòm ɗifog ɗi ɓi mɛ̀fòm mɛ ɓi ziinɛ ɗi yighà ɓi ɗyomzɛ̀n ɗiǹ; i ki lɛ mɛɛ yi ɗyɔ, di mɛ ɓaghà ɓi lɛ mɛ ghɛrì Kan ànɛ à rì ǹkemì ɓi kɔrɔs. 
Fɛlɛ yɛ̀ɛ ki ri kìkànɛn lɛ: Com ki ɗis ɗi ghɛngà ɓi, com ki ìreè wu wokà ɓi, ki ǹɗem wu mum wu fekà ɓi, Bɛ̀ll à pègsɛ̀ngà kɔ ɓisuu ɓumɓɛ ɓɛ keesii nyi.
Ɓìsi ɓɛɛ̀ɓɛ Bɛ̀ll à mɛ rèsi ɗyomzɛ̀n ɗiǹ rì Ǹghay, ɓisuulɛ Ǹghay à ti à timgì ɓìɓan ɓìcèm, nsoò ɓɛ̀fèg ɓɛ Bɛ̀ll ɓɛ ɓɛ ri ɓɛ̀rimɛn lɛ kɔɔ̀kɔɔ̀. 
Ghɛn yɛɛ ri lɛ à yi com ki ki ri ɓi nɗem wu mum, i ki yin lɛ nghay wu mum à rì rì wɔ; fɔlɔɔ nnɛ fèg ànɛ Bɛ̀ll à rì rì nyi, ŋwaàdɛŋ à yin lɛ à yi i ki yin lɛ Ǹghay à Bɛ̀ll.
Ɓi ɓɛg ànɛ a lɔ̀ŋkis, àa ǹghay wu ɓi ziinɛ wɛɛ̀wu tì tekà, lɔŋ Nghay ànɛ à rìì yɛ̀ɛ Bɛ̀ll lɛ di ti yi ɓyom ɓi Bɛ̀ll à faghà ɓìsi ɓi geesɛ̀n yìì. 
Nni ɓìsii yin ɓiì kpaakpaa kiɓan ki rì jɛ̀ɛ̀ yi tì teriì ɓi ɗyomzɛ̀n ɗi ɓum; ti kpaakpaa lɔŋ kɔ rì jɛ̀ɛ̀ yi Ǹghay a rèresi ɓisi, tì ki rèresi ɓumɓɛ ɓɛ ri rì Ǹghay ànɛ̀n ɓɛ̀saaɗ ɓɛ ɓi ɓìɓan ɓi ɓi Nghay lɛ tɛntɛ̀ɛ̀n. 
Ŋwaànɛ à yin ɗi Ǹghay à Bɛ̀ll, à yin lɛ à teɗ ɓìɓan ɓi Ǹghay à Bɛ̀ll a rìì rì ɓyɔ ɓisuulɛ ɓìɓan ɓiǹ ɓi ri ɓìyèg ɓi ɓiɓan ɓi rìghɛn ɗii, fɔɔnnɛ à yin lɛ à yi ɓyɔ̀, lɛ ɓi ri ɓìɓan ɓi ɓɛɛ̀ fiɓɓag ri Ǹghay. 
Kìɓan kifog ŋwaànɛ àrì rì Nghay à Bɛ̀ll à ti à yɔ̀mgì ɓyom ɓìcèm; mum à ki yin lɛ à yɔ̀m nyi. 
Lɛ ghɛn yɛɛ yighà fèg à Kan, lɛ a resi nyi? Wɔ̀lɛ ɓìsii ri rì fèg à Kiris.
Ɓɔɔsoŋ̀! Ɓi ɓɛg ànɛ a lɔ̀ŋkɛm̀, ǹtòòghrɛ̀ngà ɓi ri mìni yɛ̀ɛ rì ɓumɓɛ ɓɛ ti rì Ǹghay à Bɛ̀ll, wɔ̀lɛ ǹtòòghrɛ̀ngà lɔŋ ri mìni yɛ̀ɛ rì ɓumɓɛ ɓɛ ri ɓumɓɛ ɓi mɛ̀mùù, lɔŋ yɛ̀ɛ rì ɓumɓɛ ɓɛ kaka ɓɔn ɓɛsàg ɓi Kiris. 
Milig mɛɛ̀mɛ ǹfaghà mìni àa ɓìɗilàg ɓi ɓi terì, ɓisuulɛ ɓì ɓaghà ɓi lɛ ɓì cenɛ̀n ɓyɔ rìɗi, nsoò ɓigomìnɛ, ɓì ka yin gi lɛ ɓì cenɛ̀n ɓyɔ rìɗi, ɓisuulɛ ɓì kaka ɓumɓɛ ɓi mɛ̀mùù. 
Yɛ̀ɛ ɓì kaka lɛ rì yàaka, rì ɓɛ̀paàzì ɓi nyìinyìm wìn, fɔlɔɔ a yin nya ɓiì rèresii lɛ ɓì rì ɓumɓɛ ɓi mɛ̀mùù, rì tì lɛ, ɓi ghɛghɛɓ lɔŋ yɛ̀ɛ ɓum ɓɛ̀cèm? 
I kìbog ki ɓi mìni ki kpaa lɛ: Mɛ̀ ǹɗì ŋwaà Pol, roàmbog lɛ: Mɛ̀ ǹɗì ŋwaà Apolos, rìkì ɗin ɗi ri rìkì ɗi ɓum ɓɛ̀cèm ɓɛ ri lɛ ɓɛ kì! 
Cɛ kɛɛ ri min lɛ Apolos? Cɛ kɛɛ ri lɛ Pol? Tì rì lɔŋ ɓɛ̀kìì-ɓìsay ɓɛ ɓɛ kighà lɛ ɓi gherɛn Bɛ̀ll, rìkì ɗi mum ǹcèm ɗi ɓa lɔŋ yɛ̀ɛ Kan à faghà nyi ìtèɗ wulɛ a ki. 
Mɛ̀ m̀ɓɛ̀là boo ì ɓyom, Apolos à yù kì tùɓii, kìɓan kifog Bɛ̀ll yɛɛ kighà lɛ ɓyom ɓyɛɛ roò. 
Fɔlɔɔ nnɛ ŋwaànɛ à ɓɛ̀li boo ì ɓyom à yin com nsoò roànɛ à tùɓii yɔ̀, lɔŋ Bɛ̀ll ànɛ à ti à kìlàg lɛ ɓyom ɓyɛɛ roò, nnyɛɛ ri com. 
Lɛ ŋwaànɛ à ɓɛ̀li boo, rì ŋwaànɛ à tùɓii ɓɛ ri com kìfog, nni mum ǹcèm à rì ɓiì terì mɛ̀lèɓ mɛ mɛ ghɛɛ̀sɛɛ rì kìsay ki à kìghà. 
Lɛ ɓìsiì kìki kisay ki Bɛ̀ll ǹɗaŋ, mìni yɛɛ ri dɛm i Bɛ̀ll, ɓì ki ɓa mɛɛ mɛ Bɛ̀ll a toŋtòŋ.
Ɓi lèg à geesɛ̀n ànɛ Bɛ̀ll à kìghà mɛ̀, nnɛ ǹ-yàghɛ̀ngà kìgɔ̀ŋgɔ̀m ki mɛɛ lɔŋ yɛ̀ɛ syeesyee à ǹtoŋì-ɓìtoŋ, nni ŋwaàdɛŋ à yùghà kì toŋì ɓi kìgɔ̀ŋgɔ̀m kiǹ aɗyòò; wɔ̀lɛ mum ǹcèm à ghɛ̀ɛ̀sɛɛ kì kɔ̀rii ɗyomzɛ̀n ɗì rìkuu ɗi kitoŋ ɗi a toŋtoŋ miì. 
Ɓisuulɛ ŋwaàdɛŋ à yin ɗi ìtèɗ wulɛ à yàghɛ̀n kìgɔ̀ŋgɔ̀m kidɛŋ ki ki yin ki ki ti kìyàghɛn, kɔ yɛɛ ri lɛ Yeesus Kiris. 
Nsoò mum àa toŋi ɓi kìgɔ̀ŋgɔ̀m kiǹ ɗì gol, nsoò rì swiɗ à mɔ̀ɔ̀ni, nsoò rì gɔ̀g yi lònlomɛn, nsoò rì ɓìgeŋ, nsoò rì baɓ, nsoò rì zyoèy; 
kìsay ki mum ǹcèm ki ri lɔŋ ɓiì rèsɛɛ. Ɓisuulɛ ŋwosi ɓɛyɔ̀m à ri kì lɛ ɓɛɛ yi kìsay kiǹ, lɛ ŋwos anɛ̀n à rì ɓiì rèsɛɛ ɓi ɗuu; fɔɔnnɛ ɗuu ɗyɛɛ ri biì rèsii riɓa ɗi kisay ki mum ǹcèm. 
Ŋwaànɛ kìtoŋ kii ki ri ɓiì rɔ̀ɓi kɛ̀ kɛɛ̀ ɗig, à ɓiì terì mɛ̀lèɓ. 
Wɔ̀lɛ ŋwaànɛ kìtoŋ kii ki ɗiigh, à ɓiì mɛ̀mi mɛlèɓ, kìɓan kifog, nyimiɗ a ghɛɓ fɛlɛ yɛ̀ɛ ŋwaànɛ à faŋii yì ɓi ɗùù.
Ɓì yii ɓi lɛ mìni yɛɛ ri naa ìnɛ Bɛ̀ll à kɔ̀kɔrii miì, rì tì lɛ Ǹghay à Bɛ̀ll à rì ɓi mìni. 
I ŋwaà wààghii naa ìnɛ Bɛ̀ll à kɔ̀kɔrii miì, Bɛ̀ll à wàagh gɛ girig nyi; lɛ naa ìnɛ Bɛ̀ll à kɔ̀kɔrii miì ì rì ǹtɛnɛn, nni mìni yɛɛ ki rì naa ìnɛ̀n.
Mum kɛ̀ɛ pwààrɛn, i ŋwaàdɛŋ ànɛ ɓi mìni a fèfeg lɛ nyii ri rì ɗyomzɛ̀n ɗi ɓi ziinɛ, à ghɛ̀ɛ̀sɛɛ ki ghalì kìyèg lɛ di a ɓa min ɗi ɗyomzɛ̀n. 
Ɓisuulɛ ɗyomzɛ̀n ɗi ɓi ziinɛ ɗi ri kìyèg ɓi mis mɛ Bɛ̀ll, fɔɔnnɛ ki ri kìkànɛn lɛ: Bɛ̀ll à ti à wɔɔsàg ɓum ɓɛ ɗyomzɛ̀n ɓi mɛ̀ghèy maa mɛ ɓɔmiɗ ɓɔ yɛɛ kpaŋiì rì mɔ. 
Rì ti lɛ: Kan à yii ɓɛ̀fèg ɓɛ ɓum ɓɛ ɗyomzɛ̀n ɓɛ ri rì ɓɔ, à ki yi lɛ ɓɛ̀fèg ɓɛǹ ɓɛ yin com.
Fɔɔnnɛ mum à ghɛ̀ɛ̀sɛɛ ɓi ki foŋì rìkem ɗii ɓi ɓum, ɓisuulɛ ɓyom ɓìcèm ɓi ri ɓiŋkìn. 
Nsoò Pol, nsoò Apolos, nsoò Sefas, nsoò ziinɛ, nsoò cɛɓ, nsoò rìwu, nsoò ɓìɓan ɓi ɓi cààmɛ̀n ki, nsoò ɓi ɓi cɛɓ ki kɛɛ̀ yùyuiy, ɓyom ɓìcèm ɓi ri lɛ ɓyom ɓin. 
Wɔ̀lɛ mìnii wooghrɛɛ rì Kiris, Kiris nyii wooghrɛ̀n ɗì Bɛ̀ll.
Ɓì ghɛ̀ɛ̀sɛɛ min ɓisi kì seesee yɛ̀ɛ ɓɛ̀kìì-ɓìsay ɓɛ Kiris, ɓɛ ɓɛ ri ɓɛ̀ɓèŋì ɓɛ ɓɛkɔɔ̀kɔɔ̀ ɓɛ ɓiɓan ɓɛ Bɛ̀ll à nyamgà. 
Nni com ki ɓum ɓɛɛ̀ ɓoŋɓoŋ a ɓɛ̀ɓèŋì-ɓyom ki ri lɛ, ɓɛɛ resi lɛ ɓɛ ri ɓumɓɛ ɓum ɓɛ ghɛɛ̀sɛɛ kì tyweeyii. 
Ɓi ɓɛg ànɛ a lɔ̀ŋkɛm̀, ǹtɔɔgh ɓi com nsoò lɛsàg lɛ mìni yɛɛ yɔm̀ mɛ̀, nsoò lɛ ɓum ɓɛɛ yɔm̀ mɛ̀, kɛ̀ɛ nki yɔ̀m mɛ̀ɛmiɗ 
lɛ ǹ-yin ɗi bɛ̀lɛn ɓi nɗem. Kìɓan kifog àa fɔlɔɔ yɛɛ kii lɛ mɓa lɛ sɛɛghi sɛɛghi, ǹ-yɔ̀mì mɛ̀ à rì lɛ Kan. 
Ɓisu wìn miì nnɛ kɛ̀ ɓi yɔ̀m kiɓan kidɛŋ di cààmɛ̀n ki ka kpaŋ ɓi, di Kan à ka yu ɓi, nnyɛɛ ri ɓiì tɛɛ̀zii ɓiɓan ɓi ɓi ri ɓì nyamɛn a birìm, à ki kì lɛ ɓɛɛ yi mɛ̀yitì mɛ ɓum ɓɛ ri rì mɔ ɓi mɛ̀rem, fɔɔnnɛ Bɛ̀ll à rì ɓiì faa mum ǹcèm mɛ̀sɛɛ̀ghsɛɛgh mɛ à ghɛ̀ɛ̀sɛɛ rì mɔ.
Ɓɔɔsoŋ̀, ɓisu win nnɛ màa teri dàɗkì yiǹ lɛ rì ɓi Apolos rì ɓi mɛ̀ɛmiɗ, lɛ i ɓì nɔ̀ɔ̀tii kìrèmzɛnà kis, fɔɔnnɛ ɓì ɓiì yilaagh yɛ̀ɛ ɓì rì lɛ ɓì rɔ̀ɓ kɛ̀ ɓi ceesi nɗèè wu ɓiɓan ɓi ɓi ri ɓìkànɛn, kɛ̀ ɓi faafàlɛ̀n mìniìɓɔmiɗ rikem lɛ ɓìi nsuugh ɓi jɛ̀m ì tɛɛnɛ à tɛɛnɛ, ɓì sɛɛtì tɛɛnɛ àmbog. 
Ɓisuulɛ ghɛn yɛɛ kpaa wɔ̀ lɛ ù ceeghii ɓum ɓɛmbog? Cɛ ù rì rì kɔ ki ki yin com ki ɓɛ faghà wɔ̀ ǹfayɛn? I ɓɛ ki faghà wɔ̀ ǹfayɛn, ɓisuucɛ nnɛ u kaakalɛ̀n yɛ̀ɛ ɓɛɛ̀ kali lɛ ɓɛ faghà ɓi wɔ kɔ ǹfayɛn?
Ɓì mɛ wuràg, ɓì ki ti ɓɛ̀guŋgum; mìnii mɛ ɓɔg mɛfòm, ɓìsi kɛ̀ɛ̀ kìɓɔɔ̀gh, i ɓyàa rì kɔm̀ lɛ ɓì ɓa mɛ̀fòm mɛncèm lɛ ɓìsi girig ti lami nɗaŋ ri mìni. 
Lɛ mɛ̀ɛ nfèki lɛ, ɓìsi ɓɛ̀kɛ̀nì-fìtom ɓɛ Yeesus Kiris, Bɛ̀ll à faghà ɓìsi ìkɔ̀ɔ̀ wu siitòn fɛlɛ yɛ̀ɛ ɓumɓɛ kìɓan kaa ki ti kìrenɛn lɛ ɓɛ ghɛɛ̀sɛɛ ɓɔ kì wolì. Tì rì ɓumɓɛ Bɛ̀ll à rɛsìghà lɛ ziinɛ, rì ɓum ɓɛ titom rì ɓɛ̀ro ɓum ɓɛɛ seèsee yɛ̀ɛ ti yɛɛyɛɓɛ̀n. 
Tì rì ɓɛ̀ghalɛn ɓiyèg lɛ Kiris, wɔ̀lɛ mìnii ri rì ɗyomzɛ̀n ɓi Kiris ɓi ɗùm; ɓìsii ri ɓɛ̀kɔ̀kɔg, mìni ɓɛ̀tèteɗ; ɓum ɓɛ nyaànyààsì mìni, wɔ̀lɛ ɓɛ sɛɛ̀sɛ̀ɛ̀tì ɓìsi. 
Ɓìsii wowog lɛ rì zày, rì kìnɔli, ɓìsi nyoo zɛy, ɓɛ kukwìy ɓìsi, tì ki rereni zi, à kpaŋ ɓi cààmɛ̀n ki. 
Ti woowolɛ̀n ɓìsiìɓɔmiɗ ri ntɔɓ lɛ ti say rì ɓyàg ɓis, jàŋ inɛ ɓum ɓɛɛ̀ sɛɛsɛmgì ɓìsi, ɓìsii maŋmàŋ ɓɔ, ɓɛ ri yeeyeesì ɓisi, tì sììsììrì lɔŋ nɗem. 
Ɓɛ ri tòtog ɓisi kìɓe ɓi nyoo, ɓìsii fɔɔfɔ̀ɔ̀sì ɓɔ mɛ̀rem, à kpaŋ ɓigomìnɛ, ɓìsii mɛ ghay fɛlɛ yɛ̀ɛ ɓìsògtɛ̀n ɓi ziinɛ rì ɓìgham ɓi ɓum ɓɛ̀cèm.
Nsoò ǹkàniì mìni fɔlɔɔ, ki yin lɛ nfa mìni ǹtoòrìɗ, ki ri lɔŋ lɛ nɗeɓ mìni yɛ̀ɛ ɓɔn ɓɛm ɓɛ nɗem. 
Ɓisuulɛ nsoò ɓyàa rì rì ɓɛ̀rèsàg ɓɛ̀tɔɔsìm ǹtɛ̀ɗ ɓi cɛɓ ki ɓi ghɛghɛɓ ɓi Kiris ɓi ɗùm, ɓì yin lɛ ɓì ɓa rì ɓɛ̀seŋi kìtuu, lɛ mɛ̀ yɛɛ yali mìni ɓi Yeesus Kiris ɓi ɗùm, rì Syeesyee à Ɓɔlɛ ànɛ ǹghagsìghà mìni. 
Fɔɔnnɛ ǹtɔɔgh min mini lɛ, ɓi pisɛn mɛ̀. 
Ɓisuu kiɓan kiǹ nnɛ ǹɗomgày mìni Timote á man wɛm̀ à ǹɗem ànɛ ǹɗì rì ǹtyweeyi ri nyi ɓi rìgherɛ̀n; nnyɛɛ ri mìni biì yitii ɓiɓan ɓi mɛ̀ɛ nnɔ̀ɔnɔɔ̀tì ɓi cɛɓ kɛ̀m ki ɓi Kiris, ɓìɓan ɓi nki rèresi jàŋ bimiɗ ɓi ɓìseŋi ɓi Kiris ɓìcèm.
Ɓum ɓɛdɛŋ ɓɛ ɓi nyìinyìm wìn ɓɛ ntumɛɛ rìkìkì ɗi ɓidaŋà rì fèg ànɛ lɛ màa kpaŋdi ɓi a lɔ̀ŋkin. 
Wɔ̀lɛ i ki kɔni Kan, di ǹɗì ɓiì fyaŋzii foo ki kpaŋì; fɔɔnnɛ máa yi ɓi lɔŋ lɛ ɓìɓan ɓi ɓɛ̀daŋàdaŋa ɓɛǹ ɓɛɛ̀ kpaakpàà, ǹɗì girig ɓiì yiì com ki ɓɛ ri rì ìtèɗ wulɛ ɓɛ ki. 
Ɓisuulɛ kìlɔ̀ŋ ki Bɛ̀ll ki yin kiɓan ki ɓitòkì ɓi rì ŋwɔm, ki ri lɔŋ kiɓan ki mɛkìkì. 
Cɛ ɓi kɔ̀ŋkɔn kɔm̀ lɛ twiɗ? Ɓi kɔ̀ŋkɔn lɛ n-yu a lɔ̀ŋkin ri nkpas gìn n-yuiy lɛ rì ǹkɔ̀nɛ̀n rì nɗem wu tɛ̀tɛ̀rɛ̀ɛ̀?
Ɓɛɛ̀ kpaakpaa jàŋ bimiɗ lɛ kìtɔɓì kiǹ ki ri ɓi nyìinyìm wìn; kiŋcèm ki ki ɓa lèg ànɛ ki ti kɛ̀ kɛɛ̀ ghɛnɛn nsoò a ɓumɓɛ ɓɛ yin ɓɛgherɛ̀n. Lɛ ɓɛɛ̀ kpaaghi lɛ, kìbog ki ɓi nɗaŋ win ki nteri gili seŋì. 
Ɓìdaŋà ɓyɛɛ̀ɓi ɓì kìkì, kɛ̀ ɓi waatɛn ɓilɛ̀ɓì lɛ di ɓɛɛ pisi ŋwaànɛ àa nkìi kìɓan kiǹ ɓi nyìinyìm wìn. 
Ɓi san ànɛ a lɔ̀ŋkɛm̀, nsoò yɛ̀ɛ ǹɗì mìni fìràɓ ri nyoo yɛ̀m, ǹɗì lɔŋ mini jàŋbog ɓi nghay wɛ̀m; fɔɔnnɛ m̀mɛ yɔ̀m ŋwaànɛ àa nkìi rìkuu ɗi kiɓan ɗiǹ, lɔŋ yɛ̀ɛ ɓɛɛ̀ kali lɛ, ǹɗì wɔɔ foo jàŋbog. 
Lɛ ɓi ɗii ɗi Kan Yeesus, rì ɓi-tèɗ wii, tì ri taŋzɛ̀n, mɛ̀ m̀ɓa ɓi nyìinyìm wìn ɓi nghay; 
rìkuu ɗi mum ɗiǹ ɗi ghɛɛ̀sɛɛ lɛ ɓɛɛ kaɓ ɗyɔ rì Satàn,  lɛ mɛ̀mùù mii mɛɛ ɗyaŋ di fɔɔnnɛ nghay wii wɛɛ ghɛǹ cɛɓ ɓi ŋwos a Kan Yeesus.
Ɓi kìki ɓidaŋà ɓi zɛy! ɓì yii ɓi lɛ maa nwìɗ lɛsàg à ti à ɓɔgsàg ǹkùŋ wu ɓɛ tɔɓi? 
Pisiina fìɗyàɓ fi nwìɗ fi ɓì ɓaghà rì fyɔ abɛ̀y di fɔɔnnɛ ɓi ɓa ǹkùŋ wu nyɔn wu ɓɛ tɔɓi, lɛ ɓì rì kɛ̀ɛ̀ nwìɗ ɓisuulɛ, ɓɛ mɛ wey Kiris ànɛ à rì maa jɔ̀ɔ̀ wìs a Paskà. 
Nni ti kìina min ticàɓ tiǹ, wɔ̀lɛ tyɛ̀ ki kì tyɔ rì fìɗyàɓ fi nwìɗ, nsoò lɛ nwìɗ a kìɓùùsì, rì à rìgɛn, ti ki tìcàɓ tis tiǹ rì bìrɛs ìnɛ ì yin ɗi nwìɗ, ɓi rìtɛn, rì ɓi saaɗ ɓi ɗùm.
Mɛ̀ɛ ǹkàniì mìni ɓi kaàtà wɛ̀m lɛ, kɛ̀ ɓi ràrɛn ri ɓɛ̀kìì-tìsɔ̀mɔ̀g, 
nni àa ɓɛ̀kìì-tìsɔ̀mɔ̀g ɓɛ ɓi ziinɛ ɓɛ̀cèm nsoò lɛ ɓumɓɛ ɓɛ ri rì kìsee ki-kum, rì ɓɛ̀wiiwìì, nsoò lɛ ɓɛ̀kìì-ɓìnùn ɓɛɛ̀ɓɛ mɛ̀ ǹkpaa lɛ kɛ̀ ɓi ràrɛn ɗi ɓɔ; i fɔɔnnɛ kaa rì, ɓì pɛ̀sɛ̀n nya min yɛɛ ri ɓi ziinɛ. 
Com ki mɛ̀ɛ nkɔ̀ngi lɛ nkpaà mìni ɓi kaàtà wɛ̀m ki nɗì lɛ, ɓì ghɛ̀ɛ̀sɛɛ ɓi kiràrɛɛ ri ŋwaànɛ à rì lɛ, à reèghrèŋɗɛ̀n lɛ Kìristɛ̀n kìɓan kifog à kìkì tìsɔ̀mɔ̀g, à fa nɗem rì ìkum, à kìkì ɓìnùn, à keesì ɓɔlɛ, nyi kìnɔɔ̀-mɛ̀rɔ̀g nsoò lɛ wiiwìì; ɓì ghɛ̀ɛ̀sɛɛ ɓi gi kì ɗisɛɛ ri rìkuu ɗi mum ɗìn. 
Kìɓan ki lɛ n-yɔm̀ ɓumɓɛ ɓɛ yin ɓɛgherɛ̀n ki seesee gì ɓi mɛ, mɛ̀ɛ nti ɓɛ̀roɓɛ ɓɛ ri ɓi rìgherɛ̀n ɓi ɗùm ɓɛɛ̀ɓɛ ɓì ghɛ̀ɛ̀sɛɛ kì yɔ̀mi? 
Ɓɛ̀roɓɛ ɓi dan, Bɛ̀ll à yɔ̀mi gɛ ɓɔ; lɛ ki ri kì kànɛn lɛ: Pisiina kìɓeɓtàg ki mum ɓi nyìinyìm wìn.
Ɓi cɛ nnɛ ɓì ti ɓì kìlàg lɛ, i wààdɛŋ ù paàzii rì gòni, ù kɛ̀n ɗì kìɓan kiǹ a ɓumɓɛ zɛy lɛ ɓɔ yɛɛ yɔm̀ mìni kɔ, kɛ̀ ɓi reŋi ɓɛgherɛ̀n lɛ ɓɔ yɛɛ yɔm̀? 
Yɛɛ lɔɔ lɛ ɓì yii ɓi lɛ ɓɛ̀gherɛ̀n ɓɔ yɛɛ ri ɓiì yɔ̀mi ziinɛ? I mìni yɛɛ ghɛɛ̀sɛɛ kì yɔ̀mi ziinɛ lannɛ ɓɔɔ ɓiɓan ɓɛ zɛy ɓɛ ri lɛ ɓɛ yag mìni rìpègsɛ̀n? 
Ɓì yii ɓi lɛ tì rì ɓiì yɔ̀mi ɓum ɓɛ titom? Bɔ̀ɓ yaŋ min ɗi ɓìɓan ɓi ɓi cɛɓ ki fɛ? 
Nni la yɛɛ ri min lɛ, i ɓì rì rì paàzì ànɛ à kòmi ɓìɓan ɓi ɓi cɛɓ ki fɛ, ɓumɓɛ kìseŋi ki Kiris ki tɔɔgh ɓi com rì ɓɔ ɓɛɛ̀ɓɛ ɓì rɛsì lɛ ɓɛɛ yɔm̀? 
Ǹkpaa kìɓan kiǹ lɛ ɓi wog ǹtoòrìɗ. Fɔlɔɔ a rèsii yɛɛ lɔɔ lɛ mum à ɗyomzɛ̀n à yin ɓi nyìinyìm wìn nsoò bog, ànɛ à rì rì ìtèɗ wulɛ à pègsɛ̀n kìɓan ki ɓɛgeni wa? 
Nni geni ɓɛɛ̀ geni ɓɛ ti ɓɛ rɛɛsàg ɓɛ̀yɔ̀m ɓɛ ki rɛli ɓɛncèm ɓi mis mɛ ɓumɓɛ ɓɛ yin ɓɛgherɛ̀n! 
Ki ka ti zɛ̀ɗ ɓi ɓɛg ànɛ a lɔ̀ŋkin, lɛ ɓi ɓa rì ɓɛ̀kpaaghi-kpaaghi ɓi nyìinyìm wìn; ɓisuucɛ nnɛ ɓì yin kɔm̀ lɛ ɓì nìɗ nɗem lɛ ɓi caɗ kɛ̀ ɓi nɔ̀ɔ̀ti kiɓan ki ŋwaà sɛ̀raagh rì mìni? Ɓisuucɛ nnɛ ɓi yin kɔm̀ lɛ ɓì càɗ lɛ ɓɛɛ pumzi mìni? 
I ù kɛ̀ɛ gì kì fiɓii, lɔŋ mìni yɛɛ̀ kìki ɓiɓan ɓi ɓi ghɛɛ̀sɛɛ ɓi, ɓì yiiyìì ɓyom ɓi ɓum, ɓum ɓɛ̀ncèm lɛ ɓɛ̀geni ɓin. 
Ɓì yii ɓi lɔŋ lɛ ɓumɓɛ ɓɛɛ̀ kìki ɓiɓeɓtàg ɓi ɓiɓan, ɓaa ɓa ɓi ri ìkɔ̀ɔ̀ ɓi kìlɔ̀ŋ ki Bɛ̀ll? Kɛ̀ ɓi pwààrɛn, à tumɛɛ lɛ, ɓumɓɛ ɓɛɛ̀ ghɛghɛɓ cɛɓ ki tifin, à kpaŋ lɛ ɓɛ̀kìì-ɓìnùn, rì ɓɛ̀kìì-tìsɔ̀mɔ̀g, 
rì ɓɛ̀yiɓ ɓɛ ɓɛ ti ɓɛ kɔràg ri ɓɛ̀ro ɓɛ̀yiɓ nsoò lɛ ɓɛ̀baŋì ɓɛ ɓɛ ti ɓɛ kɔràg rì ɓɛ̀ro ɓɛ̀baŋì,  à kɛ̀ɛ̀dì kìkpaŋì lɛ ɓɛ̀wiiwìì, rì ɓumɓɛ ɓɛ ri rì kìsee ki-kum, rì ɓɛ̀nɔɔ̀-mɛ̀rɔ̀g rì ɓɛ̀kìì-tìfena, à kpaŋ lɛ ɓɛ̀zyaàzyaa, ɓumɓɛ̀n ɓɛ̀cèm ɓaa ɓa ɓi ri gàɓ ɓi kìlɔ̀ŋ ki Bɛ̀ll. 
Gàɓ ì ɓum ìdɛŋ ìnɛ ɓi mìni, ì ɓaghà mɛ̀kuu mɛ ɓum mɛ̀n; wɔ̀lɛ ɓɛ sooghà mìni, ɓɛ tɛɛ̀zì mìni, ɓɛ ki kì lɛ ɓi ɓa lɛ saaɗ ɓi mis mɛ Bɛ̀ll, ɓi ɗii ɗi Kan Yeesus Kiris, rì ìtèɗ wu Ǹghay à Bɛ̀ll wìs.
Ǹɗì lɛ ǹkì com kìcèm ki ǹkɔ̀ni, kìɓan kifog, àa ɓìɓan ɓìcèm ɓyɛɛ ri mɛ̀ rì gɛɓsɛ̀n; ǹɗì lɛ ǹkì com ki ǹkɔ̀ni, nni màa càrɛn ɓi lɛ mɓa ǹkpàn a com. 
Ɓìɗilàg ɓi ri ɓisuu ɗùm, ɗùm ɗi ki ɓa ɓisuu ɓiɗilàg, Bɛ̀ll à rì ɓiì ki yogsii ɓyom ɓi kiɓɛ̀ɛ̀ ɓiǹ; wɔ̀lɛ nyoo ì mum ì yin nkìyɛn ɓisuu cɛɓ ki tifin, ì rì ǹkìyɛn ɓisuu Kan, Kan à ki ɓa ɓisuu nyoo ì mum. 
Nni Bɛ̀ll ànɛ à ghèmzìghà Kan a ɓìloŋ, à ghèmzii gɛ girig ɓìsi rì ìtèɗ wii. 
Ɓì yii ɓi lɛ nyoo yin yi ri ɓìkàɓ ɓi Kiris? Nni ǹɗì nya lɛ ǹteɗ ɓìkàɓ ɓi Kiris lɛ nghaasi ɓyɔ ɓìkàɓ ɓi giɓ a rìɓàmɓà? 
Nsoò ŋwos bog! Ɓì yii lɛ syeesyee lɛ ŋwaànɛ à ràrɛɛ rì giɓ a rìɓàmɓà, à ti nyoo bog rì giɓ anɛ̀n, ɓisuulɛ ki ri kìkaliyɛn lɛ: Kìɓɛ̀ɛ̀ ki ɓum ki ri ɓiì ghalì rìmùù ɗìfog. 
Wɔ̀lɛ ŋwaànɛ à ràrɛɛ rì Kan ɓɛ ɓiì ɓaa nghay wùfog ɓɛɛ̀ nyi. 
Lɛɛghna cɛɓ ki tisɔ̀mɔ̀g! Lɛ ɓìɓe ɓimbog ɓìcèm ɓi mum à rì lɛ à kì, ɓi ti ɓyɛ̀ kɛɛ̀ kòm nyoo yìì, wɔ̀lɛ i ŋwaà nɔ̀ɔ̀tii cɛɓ ki tisɔ̀mɔ̀g, di à kìi kìɓe ki kɛɛ yogsi nyoo yìì. 
Ɓì yii ɓi lɛ, nyoo yìn i rì naa ì Kìtɛntɛ̀ɛ̀n ki Nghay ki ki ri ɓi mìni, ki Bɛ̀ll à faghà mìni? Fɔɔnnɛ ɓì làmii tì ɓi mìniìɓɔmiɗ. 
Ɓisuulɛ ɓɛ kweɗkà mìni dùne ǹkɛŋɛn yɛ̀ɛ mɛ̀nɔ̀ɓɔ̀; fɔɔnnɛ ɓì ghɛ̀ɛ̀sɛɛ kì kemzii Bɛ̀ll lɛ rì nyoo yin, rì ǹghay win lɛ ɓi ri ɓyom ɓi Bɛ̀ll.
Tì cee min ɓi ɓìɓan ɓi ɓìi ntɔghiì mɛ̀ ɓi kaàtà wìn; ki ri kìrɔɔ lɛ, mum a kɔri kɛ̀ɛ wɛy giɓ. 
Kìɓan kifog, ɓi ɗi lɛ cɛɓ ki tisɔ̀mɔ̀g kɛ̀ kɛɛ̀ sàà, baŋì bimiɗ ì ghɛ̀ɛ̀sɛɛ kìɓaà rì giɓ wiì à nyimìɗ, giɓ bimiɗ à ɓa rì yii wiì. 
Baŋì ì ghɛ̀ɛ̀sɛɛ kì roòzii ɓiɓan ɓìcèm ɓi à ghɛ̀ɛ̀sɛɛ kì kìi giɓ wiì, giɓ a roòzì girig ɓìɓan ɓi à ghɛ̀ɛ̀sɛɛ kì kìi yii. 
Giɓ a làmii ɓi nyoo yìì nyimìɗ, lɔŋ yii yɛɛ lamii yɔ̀, fɔlɔɔ nnɛ baŋì ì làmii ɓi girig nyoo yìì nyimìɗ, lɔŋ giy yɛɛ lamii yɔ̀. 
Ki ghɛɛ̀sɛɛ ɓi lɛ bog a celi roàmbog di ki yin lɛ ɓì ka wooghrɛɛ jɛ̀ɛ̀ lɛ ɓi celɛn ɓi maa cààmɛ̀n lɛ ɓi falɛn ɓi bɔ̀ŋzɛ̀n, ajɛ̀m ìnɛn, ɓì ghɛ̀ɛ̀sɛɛ kì sugtii ki ràrɛɛ, lɛ Satàn kɛ̀ɛ ɓa lɛ à ghɛn kìrɔŋiɗ ki lɛ a feèghrɛn mìni ɓisuulɛ mɛ̀rem min mɛ ɓanɛɛ ɓi. 
Kìɓan ki ǹkpaa kìn, ki yin kiɓan ki ki ghɛɛ̀sɛɛ kìɓaà rì ǹkàŋɗɛ̀n, ki ri lɔŋ kiɓan ki ɓì rì lɛ ɓì kìlàg. 
Ɓi mɛ̀, ǹɗì lɛ ǹkɔ̀n lɛ di ɓum ɓɛ̀cèm ɓaa ɓaa yɛ̀ɛ mɛ̀; nni wɔ̀lɛ mum ncèm à rì rì kìɓan ki Bɛ̀ll à faghà nyi lɛ a kilàg; à fa roànɛ rìkuu ɗi kiɓan ɗi, à fa roàmbog rìkuu ɗi kiɓan ɗidɛŋ.
Mɛ̀ ǹkpaa ɓɛ̀kwɛ̀y rì mɛ̀kpɔɓ mɛ ɓɛ̀yiɓ lɛ, ki ri kìrɔɔ lɛ ɓɛɛ kɔri fɛlɛ yɛ̀ɛ mɛ̀. 
Kìɓan kifog i mɛ̀rem maa mɛ ɓanɛɛ ɓi, ɓɛ ghɛɛ̀sɛɛ kì wɔlɛɛ, lɛ ki pɔɔzii kìɓaà kìrɔɔ lɛ mum a wɔlɛn, à cee lɛ a wuwu dudug.
Ɓi ɓɛ̀roɓɛ ɓɛ ri ɓɛ̀wɔlɛn, ǹfaa ɓɔ ǹsiŋdɛn - nni àa mɛ̀ yɛɛ ki faa ǹsiŋdɛn wuncèm, lɔŋ Kan yɛɛ faa: Giɓ kɛ̀ɛ ghasɛn ri yii wiì; 
i à ki ghasɛɛ rì nyi, à kɔ̀rì kɛ̀ɛ kɛ̀ɛ̀di riwɛy, nsoò lɛ ɓɛ pegsɛ̀n kìɓan ki ki ghasìghà nyi rì yii, fɔlɔɔ nnɛ baŋì ì ghɛ̀ɛ̀sɛɛ ɓi ki nàɓi giy.
Com ki mɛ̀ ǹkpaa ɓum ɓɛmbog ki yin lɛ Kan yɛɛ kalii, lɔŋ mɛ̀ɛmiɗ yɛɛ kpaa, ki ri lɛ: I kìristɛ̀n à rì rì giɓ anɛ à yin ngherɛ̀n, nni giɓ anɛ̀n à gherɛɛ lɛ ɓɛɛ kɛǹ asu ɓɛ ghɛghɛ̀ɓ ǹɗaŋ, nyii ghɛɛ̀sɛɛ ɓi ki nàɓi giɓ anɛ̀n. 
I kìristɛ̀n à giɓ a rì rì yii ànɛ à yin ngherɛ̀n, yii ànɛ̀n à ki gherɛn lɛ ɓɛɛ kɛǹ asu ɓɛ ghɛghɛ̀ɓ naa bog, giɓ anɛ̀n à ghɛ̀ɛ̀sɛɛ ɓi ki ɓèni yii ànɛ̀n. 
Ɓisuulɛ baŋì ìnɛ ì yin ngherɛ̀n ì rì ǹtɛnɛn lɛ giɓ wiì, giɓ anɛ à yin ngherɛ̀n à rì ntɛnɛn lɛ yii wiì à rì kìristɛ̀n; kɛ̀ɛ̀ fɔlɔɔ di ɓɔn ɓin ɓɛ ri lɛ ɓɛ ɓa yɛ̀ɛ ɓɔn ɓɛ ɓumɓɛ ɓɛ gherɛɛ ɓi Bɛ̀ll, kɔm̀ lɛ ɓɛ ri ɓɛ̀tɛnɛn ɓi syeesyee à rìkalì. 
I ŋwaànɛ à yin ngherɛ̀n à kɔ̀ni lɛ a ghasɛn rì ŋwaànɛ ɓɛ ri ɓi rìwɛy ɗì nyi, ɓɛ caɗ nyi à ghasɛ̀n; i ki ghɛnɛɛ fɔlɔɔ, ǹgherɛ̀n à baŋì nsoò lɛ à giɓ, à yiìdi nkàŋɛn ɓi rìwɛy ɗìn; lɛ Bɛ̀ll à reŋìghà ɓìsi lɛ ti ghɛɓ ɓi fyòoog ɓi ɗùm. 
Wɔ̀ kìristɛ̀n a giɓ ù yii la nkòo wɔ̀ yɛɛ ghɛɓsii gɛ yii wɔɔ, nsoò lɛ wɔ̀ baŋì ìnɛ ì rì kìristɛ̀n, ù yii la nkòo wɔ̀ yɛɛ ghɛɓsii gɛ giɓ wɔɔ̀?
Kìɓan kifog mum ǹcèm a ghɛɓ lɔŋ ɓi nɗɛli wu Bɛ̀ll à fogà nyi miì yɛ̀ɛ à reŋìghà nyi; ǹsiŋdɛn wu nfafa ɓi ɓìseŋi ɓi Kiris ɓìcèm wɛɛ ri lɔɔ. 
I mum à ɓaghà ǹkɛ̀rɛn yɛ̀ɛ Bɛ̀ll à reŋìghà nyi, à ghɛ̀ɛ̀sɛɛ lɔŋ ki rɔ̀ɓi ɓi kɛ̀rɛ̀n wìì; i ŋwaà ɓaghà kɛ̀ɛ̀ kì kɛ̀rɛɛ yɛ̀ɛ Bɛ̀ll à reŋìghà nyi, à ghɛ̀ɛ̀sɛɛ ɓi ki kɛ̀rɛɛ. 
Kìɓan ki lɛ ŋwaà rì ǹkɛ̀rɛn nsoò lɛ à yin ǹkɛ̀rɛn, ki ghɛɓsii ɓi com, lɔŋ rìɓèŋ ɗi ɓidɔ̀gsɛna ɓi Bɛ̀ll ɗyɛɛ ghɛɓsii. 
Fɔɔnnɛ mum ǹcèm à ghɛ̀ɛ̀sɛɛ kì rɔ̀ɓi ɓi nɗɛli wu à ɓaghà miì ɓi cààmɛ̀n ki Bɛ̀ll à reŋìghà nyi. 
I Bɛ̀ll à reŋìghà wɔ̀ di ù rì ǹkpàn, ǹɗem wɛ̀ kɛɛ̀ cɛɛcɛɛ̀rɛ̀n wɔ̀ rì rìɓa ɗìn, wɔ̀lɛ i ù rì rì bee inɛ lɛ u pɛsɛn ɓi rìkpàn, ù pɛ̀sɛ̀n, kɔ̀ɔ kì wàŋ. 
Ɓisuulɛ ǹkpàn anɛ Kan à mɛ reŋì à yiìdi ɓi rìkpàn, à ti ŋwaà zɛy ànɛ à wooghrɛɛ rì Kan, fɔlɔɔ nnɛ ŋwaànɛ Kan à reŋìghà di à yin ǹkpàn, à ti ǹkpàn a Kiris. 
Dùne ì gòri yìn ì rì ǹkɛŋɛn fɔɔnnɛ ɓì ghɛ̀ɛ̀sɛɛ ɓi ki ɓaà ɓɛ̀kpàn ɓɛ ɓum. 
Ɓɔɔsoŋ̀, ki ghɛɛ̀sɛɛ lɛ mum ǹcèm a ghɛɓ lɔŋ ɓi mis mɛ Bɛ̀ll ɓi nɗɛli wu à ɓaghà miì ɓi cààmɛ̀n ki yɛ̀ɛ Bɛ̀ll à reŋìghà nyi.
Ɓi san ànɛ a ɓɔɓti ɓɛ ɓɛ ka wɛɛyi ɓi, ǹ-yin ɗi bimiɗ à ǹsiŋdɛn ànɛ à rìì yɛ̀ɛ Kan, kìɓan kifog, ɓi rìɓa ɗi ǹɗì mum ànɛ kìrɔɔ̀-ǹɗem à Bɛ̀ll à kìghà lɛ mɓa mum ànɛ ɓɛ ghɛɛ̀sɛɛ kì tyweeyii, ǹkpaa lèg ànɛ yɛɛ rìghɛn ɗyɛ̀m ɗi ri. 
Com ki ǹghɛɛ lɛ ki rɔɔtɛɛ ki ri lɛ: Yɛ̀ɛ mɛ̀tɔɓ mɛ ri lɛɛ̀gwey ɓigomìnɛ mɛ̀ ǹghɛɛ lɛ, ki ri kìrɔɔ lɛ ŋwaa rɔɓ lɔŋ ɓi nɗɛli wu à rì miì. 
I ù rì rì giɓ kɔ̀ɔ kaa lɛ u ghasɛn ɗì nyi; i ù yin nwɔlɛn, kɔ̀ɔ kaa giɓ ànɛ u wɛy. 
Kaa soo rì fɔlɔɔ, ù kìi ɓi kiɓe di ù wɔlɛɛ. I gɔ̀n ì giɓ inɛ ì yii ɓi baŋì ì kɛ̀ɛ rìwɛy, ì kìi ɓi kiɓe. Wɔ̀lɛ ɓumɓɛ ɓɛ ri ɓɛ̀wɔlɛn ɓɛ ri ɓiì ɓaà rì mɛ̀tɔɓ ɓi cɛɓ kaa, nni mɛ̀tɔɓ mɛ̀n mɛɛ̀mɛ nkɔ̀nkɔn lɛ ɓi lɛg.
Ɓɔɔsoŋ̀, com ki nkɔ̀nkɔn lɛ nkpaà ki ri lɛ, cààmɛ̀n ki ri kìden, à tumɛ̀n ɓigomìnɛ, ɓumɓɛ ɓɛ ri rì ɓɛ̀yiɓ, ɓɛ ghɛɛ̀sɛɛ kì ɓaà yɛ̀ɛ ɓɛ ri kɛ̀ɛ̀ ɓɛ̀yiɓ; 
ɓɛ̀roɓɛ ɓɛɛ rènɗèn ɓɛ ɓa yɛ̀ɛ ɓɛ yin ɓiì rènɗeni, ɓɛ ɓɛɛ nyàànyàà ɓɛ ɓa yɛ̀ɛ ɓɛ yin ɓiì nyàànyaa; ɓɛ̀roɓɛ ɓɛɛ̀ làlag ɓyom ɓɛ ɓa yɛ̀ɛ ɓɛ yin ɗi ɓyɔ; 
ɓɛ̀roɓɛ ɓɛɛ̀ ghɛnghɛn kirɔɔ ɓi ziinɛ, ɓɛ ɓa yɛ̀ɛ ɓumɓɛ ɓɛ ghɛɛ ɓi kirɔɔ, ɓisuulɛ rìɓa ɗi ziinɛ yɛ̀ɛ seeseèrɛ̀n ɗi miì ɗyaa finɛn ti ɓì. 
Mɛ̀ɛ nkɔ̀nkɔn kɔm̀ lɛ, ɓi ɓa kɛ̀ɛ̀ kìɓan ki kɛɛ̀ ɗiɗi mini mɛ̀rem; lɛ nɗem wu ŋwaànɛ à yin nwɔlɛn, wɛɛ̀ cɛɛrag ri ɓìɓan ɓi Kan; ŋwaàncèm ànɛn à ki kaakaa lɛ a ki ɓìɓan ɓi ɓi ri lɛ ɓi puɓsì Kan ǹɗem. 
Wɔ̀lɛ nɗem wu ŋwaànɛ à rì ǹwɔlɛn wɛɛ̀ ɓɔmɓɔm ɓiɓan ɓi ɓi ziinɛ, à ki kaakaa lɛ a puùpùɓsì nɗem wu giy, 
à rì yɛɛ lɔɔ lɛ nɗem fɛ, nɗem fɛnii; fɔlɔɔ yɛɛ ri girig lɛ giɓ anɛ à rì kɛ̀ɛ̀ yii, nsoò lɛ gɔ̀n ìnɛ ì ka yi ɓi ɓɛbaŋì, ɓɛ ri ɓiì foŋì nɗem rì ɓìɓan ɓi Kan, lɛ ɓɛɛ ɓa ɓɛ̀tenɛn lɛ rì ɓi nyoo yaa, rì ɓi mɛ̀ghay maa; wɔ̀lɛ roànɛ à rì ǹwɔlɛn à rì ɓiì fèfeegh ɓiɓan ɓi ɓi ziinɛ, ri bee yi à rì lɛ à puɓsì yii wiì ǹɗem miì.
Ǹkpaa fɔlɔɔ ɓisuu kirɔɔ kin, ki yin lɛ fìram fyɛɛ̀fi ǹɗami mìni, ki ri lɔŋ ɓisuulɛ di ɓi ki ɓìɓan ɓi ɓi ghɛɛ̀sɛɛ lɛ syeesyee, ɓì ki ɓa ɓɛràrɛn ɗi Kan kɛ̀ɛ̀ kìɓan ki ki ri lɛ ki yeèyèèsì mìni.
I mum à ghɛɛ lɛ ki ri ǹtoòrìɗ lɛ gɔ̀n yìì yɛɛ ghay ì cee gbàà ìnɛ giɓ a ghɛ̀ɛ̀sɛɛ miì kì wɔlɛɛ, nni à ghɛɛ lɛ à ghɛ̀ɛ̀sɛɛ yɔ̀ ki faà ɓi rìwɛy, à ghɛ̀ɛ̀sɛɛ kì kìi com ki à kɔ̀ni; fɔlɔɔ a yin kiɓe; ɓum ɓɛ ghɛɛ̀sɛɛ kìwɔlɛɛ. 
Wɔ̀lɛ ŋwaànɛ à teri bimiɗ à nɗɛli kɛ̀ɛ̀ ǹkàŋɗɛ̀n, ki ɓa lɔŋ lɛ rìkɔ̀n ɗii ɗi nyimiɗ à ki ren ɓi nɗem wii lɛ a ɓeŋ gɔ̀n yìì nkwɛ̀y, di à kìi lɛ syeesyee. 
Fɔlɔɔ nnɛ ŋwaànɛ à faa gɔ̀n yìì ɓi rìwɛy, à kìi syeesyee à kìɓan, wɔ̀lɛ ŋwaànɛ à faa ɓi gɔ̀n yìì ɓi rìwɛy yɛɛ raŋ̀zii kì kìi syeesyee à kìɓan.
I giɓ a rì ǹwɔlɛn, nsiŋdɛn wu riwɛy wu kàŋi nyi rì yii cààmɛ̀n kìcèm ki yii à kaka ǹto ɓi kìmììgh; wɔ̀lɛ i yii à wii, giɓ anɛ̀n à rì rì ìtèɗ wulɛ à kɛ̀n rìwɛy ɗi ŋwaànɛ à kɔ̀ni; kìɓan kifog, kìɓan kiǹ ki ghɛɛ̀sɛɛ kì kìlɛɛ ɓi rìgherɛ̀n ɓi ɗùm. 
Nni wɔ̀lɛ ɓi rìghɛn ɗyɛ̀m, giɓ anɛ̀n à ɓiì ɓiisɛɛ ki ɓaà lɛ syeesyee, di à kɔ̀rii fɔ̀lɔ̀ɔ̀; nni mɛ̀ɛ nfèki lɛ ǹɗì girig rì Ǹghay à Bɛ̀ll.
Ɓi ɓɛg ànɛ a ɓyɛn ɓi nyàm yi ɓɛ funɛɛ ɓi rìɓɔgsì ɗi ɓinùn, ɓìsiìcèm tì yii lɛ, tì rì rì ɓìɓan ɓi tì konaagh kì yiì, nni rìyi ɗi ti ɗi falàg mum ǹcàŋà wɔ̀lɛ ǹkɔ̀nɛ̀n à falàg ìtèɗ ɓi rìgherɛ̀n. 
I mum a fèfeg lɛ à yii com, ŋwaànɛ̀n à ka konag ɓi ki yiì yɛ̀ɛ ki ghɛɛ̀sɛɛ. 
Wɔ̀lɛ i ŋwaà keesii Bɛ̀ll, di ŋwaànɛ̀n à rì ŋwaànɛ Bɛ̀ll à yii. 
Nni ɓi ntɔɔ̀tɔɔgh wu lɛ ŋwaà rì nya lɛ à ɗi ɓyɛn ɓi nyàm ìnɛ ɓɛ funɛɛ ɓi rìɓɔgsì ɗi ɓinùn, ɓìsii yii lɛ kìnùn ki yin ɓi ziinɛ nsoò kìfog; Bɛ̀ll à rì lɔŋ bog. 
Nsoò ɓyom ɓidɛŋ ɓyaa rì ɓi ɗyoo, nsoò lɛ ɓi ziinɛ ɓi ɓɛɛ̀ rereŋi lɛ bɛ̀ll, ɓi saaɗ à rìkpaa, ɓyom ɓi lɛ rì bɛ̀ll yidɛŋ, rì ɓɛ̀kan ɓɛdɛŋ ɓi teghɛɛ lɛɛ̀gwey , 
nsoò fɔlɔɔ, ɓi ɓɛg ànɛ a lɔ̀ŋkis, Bɛ̀ll à rì lɔŋ bog, nnyɛɛ ri Seŋi ànɛ à kìghà ɓyom ɓìcèm, ɓisu wii nnɛ ɓìsiì ghɛghɛ̀ɓ. Fɔɔnnɛ Kan à rì girig bog lɛ Yeesus Kiris, ànɛ à ti à kìlàg lɛ ɓyom ɓìcèm ɓyɛɛ ɓa, ɓìsii ki ghɛghɛɓ lɛ nyi. 
Wɔ̀lɛ àa ɓum ɓɛ̀cèm ɓɛɛ yi fɔlɔɔ, lɛ ɓɛ̀ro ɓɛdɛŋ ɓɛ kaka ɓɛ̀mɛ̀ɛ̀tɛn ri kìɓan ki ɓinùn ɓi lèg ànɛ lɛ, ɓɛ ti ɓɛ ɗilàg ɓyɛn ɓi fɔlɔɔ, yɛ̀ɛ ɓɛɛ̀ kali lɛ ɓyɛn ɓìn ɓi ri ɓyɛn ɓi ɓinùn; yɛ̀ɛ ǹɗem waa wu ri kɛ̀ɛ̀ ìtèɗ, ɓìɗilàg ɓiǹ ɓi caɗ ɓɔ tìfin ɓi mɛ̀rem. 
Àa ɓìɗilàg ɓidɛŋ ɓyɛɛ ri ɓiì kìi lɛ ti kpaŋ Bɛ̀ll jàŋbog, nsoò tyàa ki ɗii ɓi ɓyɔ, com kidɛŋ kaa pɛ̀sɛn ɓi ɓi rìɓa ɗis, tì soo ki ɗii ɓyɔ, com kidɛŋ kɛ̀ kɛɛ̀ sagtɛn ɓi rìɓa ɗis. 
Ɓì konàg yɛɛ ri lɛ rìɓa ɗin ɗi ɓì rì rì ìtèɗ wu kìyɛn rikɔ̀n ɗin ɗyɛ̀ kɛɛ̀ kɛ̀ɓti ɓɛgeni ɓin ɓɛ ɓɛ ri kɛ̀ɛ̀ ìtèɗ fiɓàg. 
Ɓisuulɛ, i ŋwaàdɛŋ à ghɛɛ wàànɛ ù yii di u ɗiɗì ɓyom a mɛ̀kɔɔ̀ mɛ ɓinùn, nyi ànɛ à rì kɛ̀ɛ̀ ìtèɗ, nɗem wii wu ri nyi ɓiì tinii lɛ a ɗi ɓyɛn ɓi ɓɛ funɛɛ ɓi riɓɔgsì ɓìnùn. 
Fɔlɔɔ a rì ɓiì kìi lɛ, goni ànɛ à rì ànɛn kɛ̀ɛ̀ ìtèɗ, ànɛ Kiris à ki wughà ɓisu wii, a ɗyaŋ̀ lɛ rìyi ɗyɔɔ! 
I ɓì sɛ̀rii kì kìi fɔlɔɔ ri ɓɛ̀geni ɓin ɓɛ ɓi rìgherɛ̀n cààmɛ̀n ki ɓì yɛɛsii mɛ̀rem maa mɛ mɛ ri kɛ̀ɛ̀ ìtèɗ, di Kiris nyimiɗ innɛ ɓì kìi kìɓe. 
Ɓisu wìn innɛ, i ɓìɗilàg ɓidɛŋ ɓi ri lɛ ɓi kɛɓtì geni wɛ̀m fìɓàg, m̀ɓàŋ kì cèlii ɓyɛn ìsuùcèm yɛɛ ri, à cee lɛ nkɛɓti geni wɛ̀m fìɓàg.
Mɛ̀ɛ nfèki nya lɛ ǹɗì rì ìtèɗ wulɛ ǹkì com ki ǹkɔ̀ni? Nfèki nya lɛ ǹɗì ǹkɛ̀nì-fìtom a Yeesus? Mɛ̀ɛ nti nya lɛ ǹghɛngà Yeesus Kan wìs? Àa mìni yɛɛ ri kìsay kɛm̀ ɓi Kan ɓi ɗùm? 
I ɓum ɓɛdɛŋ ɓɛ ɓeni kì gherɛɛ lɛ ǹɗì ǹkɛ̀nì-fìtom a Yeesus, nsoò mìni, mìnii ghɛɛ̀sɛɛ kì gherɛɛ lɛ ǹɗì ǹkɛ̀nì-fìtom, ɓisuulɛ mìni yɛɛ ri kìrèmzɛnà ki ɓi rìɓa ɗi ǹɗì ǹkɛ̀nì-fìtom, ɓi cɛɓ ki ɓi ghɛghɛɓ ɓi Kan ɓi ɗùm. 
Com ki ǹti nkpaaghì ɓum ɓɛ ɓɛ tɔɔkɛɛ mɛ̀ kɛɛ̀ki. 
Tì yin nya ɗì ìtèɗ wulɛ tì ɗi, tì nɔ di ɓɛ faa ɓìsi ɓi kìsay ki ti kìkì? 
Tì yin nya rì ìtèɗ wulɛ ti ki yɛ̀ɛ ɓɛ̀kɛ̀nì-fìtom ɓɛmbog, rì ɓɛ̀geni ɓɛ Kan, rì Sefas ɓɛ ti ɓɛ kilàg lɛ ti kɛngi mɛ̀kɛ̀ɛ̀ mis nɗaŋ ri giɓ wis ànɛ à rì kìristɛ̀n? 
Gìn lɔŋ rì mɛ̀ rì Ɓarinaɓas ɓìsi cɛ̀ncis yɛɛ ghɛɛ̀sɛɛ kìsaayii lɛ ti tanɛn rì ɓìɗilàg! 
Ŋwaàbe yɛɛ ka kìghà kìsay ki sujàà, à peèpèèrɛ̀n nyimiɗ? Nsoò lɛ ghɛn yɛɛ mɛ salà dɛm, à rɔ̀ɓ kɛ̀ɛ ɗi ɓiɗùn ɓi ɓi dɛm inɛ̀n? Gìn ghɛn yɛɛ mɛ ɓègà ɓìtuwe à rɔ̀ɓ kɛ̀ɛ ɗi milig mɛ à pisii ɓi ɓìtuwe ɓiǹ? 
Ɓìɓan ɓi ǹteri dàɗkì ɓiǹ miì ɓi yin ɓiì ghɛɛghɛnɛ̀n lɔŋ lɛ ɓi cɛɓ ki ɓum kɔrìkɔ, nsoò ɓìdɔ̀gsɛna ɓyɛɛ̀ rèresi girig fɔ̀lɔ̀ɔ̀. 
Lɛ ki ri kìkànɛn ɓi ɓìdɔ̀gsɛna ɓi Moyis lɛ: Ù ghɛ̀ɛ̀sɛɛ ɓi ki kàŋi sanìnya ŋwɔm ɓi cààmɛ̀n ki a nyɔ̀ɔ̀nyɔɔ gèŋ. Ɓi fèki nya lɛ nɗem wu ri lɛ wu cɛɛ̀cɛ̀ɛ̀rɛ̀n Bɛ̀ll rì sanìnya? 
Bì yii ɓi lɛ ɓisu wis nnɛ à kpaa kìɓan kiǹ? Ki ri lɔŋ fɔlɔɔ, lɛ ɓisu wis nnɛ ɓɛ kangà lɛ: Ŋwaànɛ a kùukutɛ̀n dɛm rì roànɛ a ɓoɓog gèŋ, ɓɛ ghɛɛ̀sɛɛ kì kìkii kisay kiǹ di ɓɛɛ̀ mìnmin tityɛɛ̀ lɛ ɓɛ ri ɓiì ɓaà rì gàɓ, ɓi ɓìɗùn ɓi ɓi kìsay kaa. 
I ɓìsii ɓɛlà ɓìrɔɔ ɓi ɓi nghay ɓi mìni, nni ki ɓeɓtɛɛ nya lɛ ti ɓumi gàɓ ì ɓìɗilàg ɓi zɛy a lɔ̀ŋkin? 
I ɓum ɓɛdɛŋ ɓɛ ri rì ìtèɗ wulɛ ɓɛ ɓoŋɓòŋ ɓìrɔɔ ɓidɛŋ a lɔ̀ŋkin, ɓìsi yaa ghɛ̀ɛ̀sɛɛ lɛ ti ɓiìsɛn kìkìi fɔlɔɔ, kìɓan kifog, ɓìsii tɔkà ɓi kiɓan ki tì ɓaghà rì ìtèɗ wulɛ ti tɔg; ɓìsiì ceecenɛ̀n lɔŋ mɛtɔɓ mɛ̀cèm lɛ tyɛ̀ ki naŋ kiɓan kidɛŋ ki ki ri lɛ ki nyug Syeesyee à Ɓɔlɛ à Kiris.
Ɓì yii ɓi lɛ naà-Bɛ̀ll yɛ̀ɛ ti ì mɛnàg ɓumɓɛ ɓɛɛ̀ kìki kisay ɓi naa ì Bɛ̀ll, rì tì lɛ, ɓumɓɛ ɓɛ ti ɓɛ tɔngì ɓyom ɓi ɓɛ̀ro ɓɛmbog ɓɛ yuu kì ɓɔgsii Bɛ̀ll rì ɓyɔ ɓi jàŋ inɛ ɓɛɛ̀ tɔ̀ngi ɓyom ɓɛ ti ɓɛ ɓalàg rì gàɓ ɓi ɓyom ɓìn? 
Fɔlɔɔ nnɛ Kan à rèɓsìghà girig ɓumɓɛ ɓɛɛ̀ ghaaghagsì Syeesyee à Ɓɔlɛ lɛ ɓɛ ghɛɛ̀sɛɛ kì ghɛɓì ɓi Syeesyee à Ɓɔlɛ ànɛ̀n. 
Ɓi ɓɛg wɛ̀m, nsoò ŋwos bog, ǹnɔ̀ɔ̀tìghà ɓi ɓirɔɔ ɓi ǹghɛ̀ɛ̀sɛ̀ngà ɓiǹ lɛ ntɔg nsoò gɛ̀nbog nni ǹki kàniì ɓi mìni kìɓan kiǹ lɛ ntɔg ɓyom ɓìn ɓisuulɛ, ǹɗì lɛ ǹgherɛ̀n lɛ mɓaŋ kì wii, à cee lɛ ŋwaa ɓatɛn mɛ̀ kìɓan ki kɛɛ̀ fafa mɛ rìkem kìn ɓi nɗem. 
Ɓisuulɛ, rìghagsì ɗi Syeesyee à Ɓɔlɛ ɗi yin mɛ kìɓan ki teterɛn rikem, ɗi ri mɛ̀ syeesyee à kìɓan anɛ à ghɛ̀ɛ̀sɛɛ kì kìlɛɛ, ànɛ ǹɗì ǹtiniyɛn lɛ nki. Nyìinyìg rì mɛ̀ di ǹghagsii ɓi Syeesyee à Ɓɔlɛ. 
I mɛ̀ɛmiɗ yɛɛ ɓekà lɛ nki kɔ di ǹɗì miì rì mɛ̀lèɓ, wɔ̀lɛ ǹɗì ǹtiniyɛn lɛ nki kɔ ɓi kàŋɓɛn lɛ ki ri mɛ̀ ǹtɛ̀g wu ɓɛ tɛgsii mɛ̀. 
Nni mɛ̀lèɓ mɛm̀ mɛ ri min lɛ cɛ? Mɛ ri kìnyàà ki lɛ nghaàghàgsì Syeesyee à Ɓɔlɛ kɛ̀ɛ̀ mɛ̀lèɓ, kɛ nki tɔg com rì ɓìrɔɔ ɓi Syeesyee à Ɓɔlɛ nyimiɗ a faa mɛ̀ ìtèɗ wulɛ mɓa rì ɓyɔ.
Ǹ-yin ǹkpàn a mum nsoò bog, kìɓan kifog, ǹghaasìghà mɛ̀ɛmiɗ ǹkpàn a ɓum ɓɛ̀cèm, lɛ di nsyoŋ kìgwey ki ɓi ɓɔ. 
M̀ɓaghà lɛ, cààmɛ̀n ki ǹɗì rì Ɓɛ̀yudɛ̀n, ǹghɛɓ yɛ̀ɛ muu Ɓɛ̀yudɛ̀n lɛ di nsyoŋ ɓɔ; cààmɛ̀n ki ǹɗì rì ɓumɓɛ ɓìdɔ̀gsɛna ɓi lamii, m̀ɓa yɛ̀ɛ mɛ̀ ǹɗì girig ŋwaànɛ ɓìdɔ̀gsɛna ɓi lamii - kɔm̀ lɛ mɛ̀ɛmiɗ ǹ-yin ɓi rìlàmì ɗi ɓidɔ̀gsɛna azi, ǹki kìki fɔlɔɔ lɛ di nsyoŋ ɓumɓɛ ɓìdɔ̀gsɛna ɓi lamii. 
Cààmɛ̀n ki ǹɗì rì ɓumɓɛ ɓɛ ri kɛ̀ɛ̀ ɓìdɔ̀gsɛna ǹghɛɓ rì ɓɔ yɛ̀ɛ ŋwaànɛ à rì kɛ̀ɛ̀ ɓìdɔ̀gsɛna lɛ di nsyoŋ ɓɔ; fɔlɔɔ kɛ̀ɛ ki rèsi lɛ ǹɗì kɛ̀ɛ̀ ɓìdɔ̀gsɛna ɓi Bɛ̀ll ɓisuulɛ mɓèŋɓeŋ ɓidɔ̀gsɛna ɓi Kiris. 
Mɛ̀ kɔ̀kɔg ɓi nyìinyìm à ɓumɓɛ ɓɛ ri kɛ̀ɛ̀ ìtèɗ lɛ di nsyoŋ ɓɔ, fɔɔnnɛ ǹghaasìghà mɛ̀ɛmiɗ rikuu ɗi com ɗìcèm ɓi ɓɛg ànɛ a ɓum ɓɛ̀cèm, lɛ nsoò kaa ɓaa la, nsyoŋ gàɓ ìdɛŋ ìnɛ ɓi ɓɔ. 
Nkìki ɓìɓan ɓiǹ ɓìcèm ɓisuu Syeesyee à Ɓɔlɛ, lɛ di mɓa miì rì gàɓ.
Ɓì yii lɛ ɓumɓɛ ɓɛ ri ɓi nlog à mɛ̀ree ɓi nlɛmɓog wu ticàɓ ɓɛɛ̀ ghɛghɛŋi ɓɛsɛ̀ɛ̀ ɓɛ̀cèm wɔ̀lɛ lɔŋ mum bog yɛɛ ti à kpagì, beèbɛ̀y à teɗ mɛ̀raà mɛ ɓi nlog ànɛ̀n? Nni ghɛŋiina lèg ànɛ lɛ ɓi teɗ mɛ̀raà mɛ ɓi nlog. 
Ɓɛ̀ɗùù zàà yi ran ɓɛ ti ɓɛ ɓalàg rì ɓìtèetèɗ ɓi ɓìcèlì, ɓɛ kikì fɔlɔɔ lɛ di ɓɛɛ fɔǹ mɛ̀raà mɛ mɛ ri lɛ mɛ ɗyoŋ wɔ̀lɛ ɓìsiì ɗùùɗuu ɓi mɛ̀raà mɛ mɛ ri fìɗyàɓ fikɔ̀ɔ̀. 
Kìɓan kiǹ kɛɛ̀ki nghɛghɛŋi mɛ̀ree, kɛ̀ɛ nki ghɛghɛŋi lɛ duri yàa tani, ǹki ɓooghɓoòghrɛ̀n ɓìkam, nni ǹki yin ɓyɔ ɓiì fɛfɛɓi nfɛfɛɓɛn lɛ duri yàa tani. 
Nkìki kɔm̀ nyoo yɛ̀m rìgɛn, ǹghaasì yɔ̀ ǹkpàn lɛ kɛ̀ kɛɛ̀ ɓaa gɛ lɛ mɛ̀ɛmiɗ anɛ ǹkpaaghà ɓum ɓɛdɛŋ Syeesyee à Ɓɔlɛ, mɛ̀ yɛɛ ɓa ǹcàrɛn ɓi ɗyɔ̀m.
Ɓɔɔsoŋ̀, ǹkɔ̀ni ɓi lɛ ɓi rɔɓ kɛ̀ ɓi yi kiɓan ki; ɓɛ̀seŋi ɓis ɓɛ ɓɛsɛ̀ɛ̀ ɓɛ ɓaghà ɓɛ̀sɛ̀ɛ̀ ɓɛ̀cèm ɓi kìkwìɗ a zi, fɔɔnnɛ ɓɛ̀sɛ̀ɛ̀ ɓɛ̀cèm ɓɛ syaàghà rìɓày à m̀ɓàŋ. 
Fɔɔnnɛ ɓɛ̀sɛ̀ɛ̀ ɓɛ̀cèm ɓɛ ɓaɓtɛ̀ngà ɓi kìkwìɗ azi rì ɓi rìɓày ɓiɗùm, yɛ̀ɛ ɓɛ ɓaghà ɓɛ̀ràrɛn ɗi Moyis. 
Ɓɛ̀sɛ̀ɛ̀ ɓɛ̀cèm ɓɛ ɗighà rìkuu ɗi ɓiɗilàg ɗi ɓi nghay ɗìfog. 
Ɓɛ ki nɔ rikuu ɗi mɛnig ɗi ɓi nghay dìfog ɓɛ̀sɛ̀ɛ̀ ɓɛ̀cèm, ɓisuulɛ ɓɛ nɔnɔ̀ghà mɛ̀nig mɛ ɓi gɔ̀g ì nghay ìnɛ ì kɛ̀ɛ̀kɛ̀ɛ̀ghà rì ɓɔ; gɔ̀g ìnɛn yɛ̀ɛ ɓaghà Kiris. 
Kìɓan kifog, kìgwey ki ɓi ɓɔ ki kighà ɓi ɓiɓan ɓi ɓyɛɛ rɔɔ̀ Bɛ̀ll. Kìɓan kiǹ kɛɛ̀ki ɓɛ raàrɛ̀ngà miì ɓìloŋ ɓi-reɓ.
Ɓìɓan ɓiǹ ɓi ri ɓìsi ɓìrèmzɛnà ɓi ɓiɓan, lɛ di tyɛ̀ ki ɓa ri zày ì ɓìɓeɓtàg ɓi ɓiɓan yɛ̀ɛ ìnɛ ɓɔɔ ɓaghà rì yɔ̀. 
Kɛ̀ ɓi ghay ɓɛkìì-ɓìnùn fɛlɛ yɛ̀ɛ ɓum ɓɛdɛŋ ɓɛ ɓi nɗaŋ waa ɓɛ ɓaghà, lɔŋ yɛ̀ɛ ki ri kìkànɛn lɛ: Kìlɔ̀ŋ ki kɔrìghà ɓi zi lɛ kɛɛ ɗi, ki nɔ, ajɛ̀m ìnɛ̀n nnɛ ɓɛ pɛsɛ̀ngà aɗyoo lɛ ɓɛɛ nyuŋzɛn. 
Nni tyɛ̀ ki falɛn ɓi cɛɓ ki tisɔ̀mɔ̀g fɛlɛ yɛ̀ɛ ɓum ɓɛdɛŋ ɓɛ ɓi nyìinyìm wàà ɓɛ falɛ̀ngà, fɔɔnnɛ ɓìloŋ ɓi kpighà ŋwos bog ɓum ɓɛ̀tɔɔsìm rìtin ɗì ɓɛraa. 
Tyɛ̀ ki fèèghrɛn Kan fɛlɛ yɛ̀ɛ ɓum ɓɛdɛŋ ɓɛ ɓi nyìinyìm wàà ɓɛ feeghrɛ̀ngà nyi, ɓumɓɛ̀n ɓɛ cuughà di nyoo yi taɓkii ɓɔ. 
Kɛ̀ ɓi ŋwɔ̀ŋwɔŋi Bɛ̀ll yɛ̀ɛ ɓum ɓɛdɛŋ ɓɛ ɓi nyìinyìm wàà ɓɛ ŋwɔŋwɔ̀ŋìghà nyi; ɓɛɛ̀ɓɛ ŋwaà-fìtom a rìwu à cuusìghà. 
Ɓìɓan ɓiǹ ɓi kikìghà ɓɔ fɔlɔɔ, lɛ ɓyɛɛ ɓa ɓìrèmzɛnà ɓisuu ɓum ɓɛdɛŋ, fɔɔnnɛ ɓɛ kangà ɓyɔ ɓisuulɛ ɓyɛɛ reɓ ɓìsi lɛ tì mɛ wuɓsɛn cààmɛ̀n ki risugtɛ̀n. 
Fɔlɔɔ nnɛ ŋwaànɛ à yii lɛ à rì mɛ̀rɛy, à kɔ̀rì ɗyomzɛ̀n lɛ kɛ̀ɛ kpì.
Ɓì ka tulɛ̀ngà ɓi ri mɛ̀fèèghrɛn mɛdɛŋ, mɛ mɛ cee ìtèɗ wu mum. Bɛ̀ll à ti à roòzàg mɛ̀kàg mii, fɔɔnnɛ àa càɗ ɓi lɛ ɓi tulɛn rì mɛ̀fèèghrɛn mɛ mɛ cee mìni ɓi-tèɗ; wɔ̀lɛ i mɛ̀fèèghrɛn mɛ kpaŋi mìni, à rì mìni ɓiì rèsii bee inɛ ɓì rì lɛ ɓì cee mɔ miì, à ki fa mini ìtèɗ wulɛ ɓi cenɛn mɔ.
Kìɓan kiǹ kɛɛ̀ki, mìni ɓɛ̀geni ɓɛ̀m ɓɛ nɗem, cèliina ɓìnùn.
Ntòtog ri mìni yɛ̀ɛ ɓum ɓɛ ɗyomzɛ̀n, mìniìɓɔmiɗ fiɓiina ɓìɓan ɓi nkpaakpàà. 
Ɓeŋ à ɓɛ̀mààgh ànɛ tì ti tì falàg Bɛ̀ll ɓìtògsɛ̀n lɛ nyi, à ti kɛ̀ɛ kì nya lɛ ti ɓa ɓɛ̀ràrɛn ɗi bwaɓ yi Kiris? Bìrɛs ìnɛ tì ti tì ɓɛkì, ì ti yɛ̀ kɛɛ̀ kì nya lɛ ti ɓa ɓɛ̀ràrɛn ɗi nyoo ì Kiris? 
Nni yɛ̀ɛ bìrɛs ì rì lɔŋ bog, tyàa soo tèghɛɛ, tì rì lɔŋ nyoo bog ɓisuulɛ ɓìsiìcèm ti teteɗ gàɓ ɓi m̀bobog à bìrɛs ànɛ̀n. 
Ghɛɛna ɓɔn ɓɛ Isirayɛl; ɓumɓɛ ɓɛ ti ɓɛ ɗilàg ɓìtuwe ɓi ɓɛ woli ɓi rìɓɔgsì ɗi Bɛ̀ll ɓɛ yin nya ɓɛ̀ràrɛn ɗi rìkùna ɗi ɓɛ ti ɓɛ tɔngì ɓyom ɓi ɓɛɛ̀ ɓɔɔɓɔgsì Bɛ̀ll miì? 
Fɔlɔɔ a rèsii nya yɛɛ lɔɔ lɛ nkɔ̀nkɔn lɛ ɓyɛn ɓi ɓɛ funɛɛ ɓi ɓìnùn, nsoò ɓìnùn ɓyɔmiɗ, ɓi ri nya rì bimiɗ à rìɓa àdɛŋ? 
Àg! Wɔ̀lɛ ɓìɓeɓtàg ɓi mɛghay ɓyɛɛ̀ɓi ɓɛ ti ɓɛ funàg ɓyom ɓìn ɓisu waa àa ɓisuu Bɛ̀ll. Nni mɛ̀ ǹkɔ̀ni ɓi lɛ ɓi ɓa ɓɛ̀ràrɛn ɗi ɓìɓeɓtàg ɓi mɛghay. 
Ɓì yin lɛ ɓì kì lɛ: di ɓi nɔ ɓeŋ à Kan, di ɓi nɔ ɓeŋ à ɓìɓeɓtàg ɓi mɛghay fɔɔnnɛ ɓì yin lɛ ɓì kì lɛ: ɓì ɗi ɓi teɓèrè à Kan, ɓì ɗi ɓi teɓèrè à ɓìɓeɓtàg ɓi mɛghay. 
Ti kɔ̀nkɔn lɛ ti tini Kan lɛ a ki yɔ̀ɔ̀tì gìn? Ɓìsi yɛɛ cee nyi ɓi-tèɗ?
Tì rì rì ìtèɗ wulɛ tì kì ɓìɓan ɓìcèm ɓi tì kɔ̀ni, nni àa ɓìɓan ɓìcèm ɓyɛɛ ri rì gɛɓsɛ̀n. Tì rì rì ìtèɗ wulɛ tì ki com kìcèm wɔ̀lɛ àa kìcèm kɛɛ kìki lɛ ŋwaa siìrɛn ɓi rìgherɛ̀n. 
Mum kɛ̀ɛ kaaghi kìrɔɔ kii ki nyimiɗ, à kaa lɔŋ ki ɓɛro ɓɛm̀bog. 
Ɓì rì rì ìtèɗ wulɛ, ɓi ɗi com kìcèm ki ɓɛɛ̀ kàkaɓ a fyèè, kɛ̀ɛ̀ mɛ̀riighrikì ɓi nɗem ɓisuu kiɓan ki righerɛ̀n. 
Ɓisuulɛ, zi rì ɓyom ɓìcèm ɓi miì, ɓi wooghrɛɛ rì Kan. 
I ŋwaànɛ à yin ngherɛ̀n à lààghraagh mìni, ɓì ki gherɛn lɛ ɓi kɛǹ, ɓì ghɛ̀ɛ̀sɛɛ kìɗiì com kìcèm ki ɓɛ faa mìni, kɛ̀ɛ̀ mɛ̀riighrikì ɓi nɗem ɓisuu kiɓan ki righerɛ̀n. 
Kìɓan kifog, i ŋwaà kpaa mìni lɛ, ɓyom ɓi, ɓi ri ɓyom ɓi ɓɛ nfùnɛɛ ɓi ɓìnùn, ɓì ghɛ̀ɛ̀sɛɛ ɓi ɓyɔ kì ɗiì, lɛ kɛ̀ ɓi kɛ̀ɓti ŋwaànɛ àa kalii mìni fɔlɔɔ fiɓàg rì tì lɛ, nɗem wɛ̀ kɛɛ̀ fa mini bɛ̀lɛn. 
Kìɓan ki nkpaakpaa ki, ki seesee ɓi nɗem win wu righerɛ̀n wɔmiɗ, ki ri ɓisuu nɗem wu righerɛ̀n wu ŋwaànɛ̀n. Nni ɓisuucɛ nnɛ rìɓa ɗyɛ̀m ɗi ǹɗì rì ìtèɗ wu kìyɛn com kìcèm ki ǹkɔ̀ni ɗi ri lɛ ɗi ɓa rì mɛ̀rèè lɛ nɗem wu righerɛ̀n wu ŋwaàdɛŋ? 
I mɛ̀ ǹfaa Bɛ̀ll ɓìtògsɛ̀n ɓisuu com ki nɗiɗì, ɓisuucɛ nnɛ ɓɛ ri lɛ ɓɛ totòg mɛ̀ kìɓe ɓi ɓìɗilàg ɓi m̀mɛ fa Bɛ̀ll ɓìtògsɛ̀n miì?
Ɓyàa soo ɗiɗì, ɓyàa soo nɔnɔ, nsoò cɛ kɛɛ̀ki ɓyàa kìkì, kìina ɓìɓan ɓìcèm ɓisuu rikem ɗi Bɛ̀ll. 
Kɛ̀ ɓi ɓa gɔ̀g ìnɛ ì rì lɛ ì kɛ̀ɓtì nsoò muu Ɓɛ̀yudɛ̀n nsoò muu Gìrɛg nsoò kìseŋi ki Bɛ̀ll fìɓàg. 
Fɛlɛ yɛ̀ɛ mɛ̀ɛ ntèeteèsì nyoo lɛ mpuɓsi ɓum ɓɛ̀cèm mɛ̀rem ɓi ɓìɓan ɓicèm; mɛ̀ ǹ-yin ɓiì kaakaa kirɔɔ kɛ̀m ki mɛ̀ɛmiɗ, nkaakaa lɔŋ kirɔɔ ki ɓum lɛɛ̀gwey lɛ di ɓɛɛ ghɛǹ cɛɓ.
Ɓaana ɓumɓɛ ɓɛɛ̀ nɔ̀ɔnɔɔ̀tì kìfèèghrɛnà kɛm̀ fɛlɛ yɛ̀ɛ mɛ̀ɛmiɗ mɛ̀ɛ nnɔ̀ɔnɔɔ̀tì ki Kiris.
Ǹsɛɛgh mìni yɛ̀ɛ ɓi yiiyitàg mɛ̀ ɓyààmɛ̀n ɓìcèm, rì yɛ̀ɛ ɓi ɓèŋɓeŋ deɓ yɛm̀ lɔŋ yɛ̀ɛ mɛ̀ ǹfaghà mìni yɔ.
Nni nsoò fɔlɔɔ, kɛɛ̀ kɔ̀nkɔn mɛ lɛ di ɓyàa yii kìɓan ki: Kiris à rì rìfòm ɗi baŋì bimiɗ, baŋì ì ɓa rìfòm ɗi giɓ, Bɛ̀ll à ki ɓa rifòm ɗi Kiris. 
Baŋì bimiɗ ìnɛ yɛɛ̀ kìki bɔ̀ŋzɛ̀n nsoò lɛ ìnɛ yɛɛ̀ kpaakpaŋzì ɓìɓan ɓi Bɛ̀ll à rèsii nyi, di ì rì rì tàm ɓi nto ì yin ɗi bɔgsɛ̀n ɓi san ànɛ yɛ̀ɛ rifòm ɗii. 
Wɔ̀lɛ giɓ bimiɗ ànɛ a kìki bɔ̀ŋzɛ̀n, nsoò lɛ a kpaakpaŋzì ɓìɓan ɓi Bɛ̀ll à rèsii nyi, di à rì ǹto zɛy, à sɛɛtii rìfòm ɗii; ki ri lɔŋ yɛ̀ɛ giɓ anɛ à rì ǹkɛ̀ŋɗɛn kpuu. 
Lɛ i giɓ a yin ɗi yeŋkesì ɓi nto, à ghɛ̀ɛ̀sɛɛ kì kɛ̀ŋɗɛɛ nto; nni i ki ri ǹtoòrìɗ lɛ giɓ a caà tyòŋ tii, nsoò lɛ a kɛŋɗɛn kpuu, à ghɛ̀ɛ̀sɛɛ min ki waatɛɛ yeŋkesì. 
Baŋì ì ghɛ̀ɛ̀sɛɛ ɓi lɛ ì lɔɔghrɛ̀n nto ɓisuulɛ, ì rì kìfèèghrɛnà ki Bɛ̀ll, yɔ̀ tì rìkem ɗi Bɛ̀ll, kɔlɛ giɓ a rì rìkem ɗi baŋì. 
Lɛ àa ɓi giɓ innɛ ɓɛ tekày com ki ɓɛ kighà baŋì rì kɔ, lɔŋ ɓi baŋì innɛ ɓɛ tekà com ki ɓɛ kighà giɓ miì. 
Rì tì lɛ, ɓɛ kighà ɓi baŋì ɓisuu giɓ, lɔŋ giɓ innɛ ɓɛ kighà ɓisuu baŋì. 
Kìɓan kiǹ kɛɛ̀ki giɓ a ghɛ̀ɛ̀sɛɛ kì waatɛɛ com ɓi nto, ki kɛɛ̀ rèresi lɛ à rì ɓi rìlàmì ɗi yii, lɛ ɓum ɓɛ titom. 
Wɔ̀lɛ ɓi Kan ɓi ɗùm, giɓ a yin lɛ ɓɛ ghasì nyi rì baŋì, yɛ̀ɛ baŋì ì yin lɛ ɓɛ ghasì yɔ̀ ri giɓ 
ɓisuulɛ lɔŋ yɛ̀ɛ giɓ a kìlɛ̀ngà rì com ki ɓɛ tekày ɓi baŋì, fɔlɔɔ nnɛ baŋì ì ti ì yalàg yì ɓi ɗùm ɗi giɓ, ɓìɓan ɓiǹ ɓìcèm ɓi ti ɓi ɓalàg yì yɛ̀ɛ Bɛ̀ll. 
Mìniìɓɔmiɗ fiɓiina kìɓan kiǹ; ki ghɛɛ̀sɛɛ nya lɛ giɓ a ɓɔŋzi Bɛ̀ll di à rì ǹto zɛy? 
Rìɓa ɗi ɓum ɗyɔmiɗ ɗyɛɛ̀ rèresi mini lɛ, ki ri ntoòrìɗ lɛ baŋì yɛ̀ɛ raɓsi tyòŋ. 
Kɔm̀ lɛ fɔlɔɔ a rì rìkem ɗi giɓ, ɓisuulɛ tyòŋ ti ràɓ ti falɛ̀ngà yɛ̀ɛ giɓ lɛ tyɛɛ ɓa nyi fɛlɛ yɛ̀ɛ kìlàà ki kɛɛ gheg nyi ǹto. 
Wɔ̀lɛ i mum à kɔ̀ni ɓi lɛ a nyolɛn ɓi kìɓan kiǹ, à ghɛ̀ɛ̀sɛɛ kì yiì lɛ ɓìsii yin ɗi kìsyɔ̀ɔ̀ kiǹ, nsoò ɓìseŋi ɓi Bɛ̀ll ɓi yin girig rì kɔ.
Yɛ̀ɛ ǹcee ɓi kìɓan ki ǹɗɔ̀gsɛɛ mìni ki, ǹ-yin ɗi ìtèɗ wulɛ ǹsɛg mìni ɓisuulɛ mɛ̀ghàdà min mɛ maa ghɛ̀ɛ̀sɛɛ kì kìi lɛ ɓi koɓsɛn ɓìɓeɓtàg ɓin ɓi ɓisyɔ̀ɔ̀, mɛɛ̀ kìki ti com ki lɛ ɓi ɗyoŋ̀ à cee fɔlɔɔ. 
Kìɓan ki asu ki ri lɛ, nwoki lɛ ɓì ti lɛ, i ɓì taŋzɛɛ rìghàdà, ǹlànag wu ɓa ɓi nyìinyìm wìn, mɛ̀ nki gherɛɛ kìɓan kiǹ gàɓ. 
Ki ghɛɛ̀sɛɛ kɔmiɗ lɛ mɛ̀lànag mɛɛ ɓa ɓi nyìinyìm wìn, lɛ di ɓumɓɛ ɓi nɗaŋ win ɓɛ ɓɛ ri ɓɛ̀ sììrɛn ɓɛɛ yilɛn. 
Ɓì ti lɛ i ɓì taŋzɛɛ, àa ɓìɗilàg ɓi Bɛ̀ll ɓyɛɛ̀ɓi ɓì ti ɓì tekì. 
Ɓisuulɛ mum ǹcèm à ti à rùnàg kì ɗiì ɓìɗilàg ɓii ɓi nyimiɗ ɓi lèg ànɛ lɛ ŋwaàdɛŋ à wowòg zày, roàmbog ǹŋwaŋɛn mɛrɔ̀g. 
Ɓì yin gi ri mɛɛ mɛ ɓì rì lɛ ɓì kì lɛ, ɓì ɗi, ɓì nɔ wɔɔ? Gìn kìseŋi ki Bɛ̀ll kɛɛ̀ki ɓi sɛɛsɛɛ̀tì, ɓì ki kɔ̀nkɔn lɛ ɓi woòwògsì ɓumɓɛ ɓɛ ri kɛ̀ɛ̀ com ǹtoòrìɗ? Nni cɛ kɛɛ̀ki nkpaa min mini! Ǹghɛ̀ɛ̀sɛɛ nya lɛ nsɛg mìni? Àg! Mɛ̀ ǹ-yin lɛ ǹsɛg mìni ɓi kìɓan kiǹ.
Ɓisuulɛ, rìrèsàg ɗi mɛ̀ ǹtekà yɛ̀ɛ Kan ɗyɛɛɗi mɛ̀ ǹghagsìghà mìni. Lɛ Kan Yeesus, ɓi-ru wu ɓɛ tɔkɛ̀ngà nyi, à tekà bìrɛs 
fɔɔnnɛ à ɓaghà lɛ, à mɛ fa Bɛ̀ll ɓìtògsɛ̀n nni à ɓɛkà yɔ̀, à kpaa lɛ: Nyoo yɛ̀m yɛ̀ɛ ri lɛ, yɛ̀ɛ ri ǹfayɛn ɓisu win, kìlaaghna kìɓan ki ɓì yitàg mɛ̀. 
Fɔlɔɔ nnɛ à tekà girig ɓeŋ di ɓaa lègsi ki ɗiì, à kpaa lɛ: Ɓeŋ ànɛ à rì nyɔɔnyɔn à rìràrɛ̀n ànɛ lɛ rì ɓum rì Bɛ̀ll ɓi bwaɓ yɛm̀; ɓì yitàg mɛ̀ cààmɛ̀n kìcèm ki ɓì nɔɔ nyi. 
Ɓisuulɛ cààmɛ̀n kìcèm ki ɓì ɗii bìrɛs ìnɛ, ɓì ki nɔ ɓeŋ ànɛ, ɓi kakali riwù ɗi Kan, à kpaŋ lɔŋ yɛ̀ɛ à ri yù.
Kìɓan kiǹ kɛɛ̀ki, ŋwaànɛ à rì ɓiì ɗiì bìrɛs nsoò lɛ à nɔ beŋ à Kan yɛ̀ɛ ki ghɛɛ̀sɛɛ ɓi, à rì ɓiì terì bɛ̀lɛn ɓi nyoo, rì bwaɓ yi Kan. 
Nni mum ǹcèm a fiɓɓɛn nyimiɗ di fɔɔnnɛ a ɗi bìrɛs, à nɔ ɓeŋ, 
ɓisuulɛ ŋwaànɛ à rì ɓiì ɗiì, nsoò lɛ à nɔ, kɛ̀ɛ̀ kì fiɓii nyoo ì Kan, à kìi lɛ, à ɗi, à ki nɔ ncɛ̀m wìì a nyimìɗ.
Kìɓan kiǹ kɛɛ̀ki ɓɛ̀roroɓ rì ɓɛ̀lɛnlɛm ɓɛ teghɛɛ miì ɓi nyìinyìm wìn; kɛɛ̀ki gàɓ ì ɓum lɛɛ̀gwey ì mɛ ki cuu. 
I tyàa ti tì fiɓɓàg ɓìsiìɓɔmiɗ, di Bɛ̀ll à yiǹ lɛ à yɔ̀mdì ɓìsi. 
Wɔ̀lɛ Kan à ti à yɔ̀mgì ɓìsi lɛ a reɓ ɓìsi, lɛ di tyɛ̀ ki teɗ bɛ̀lɛn nɗaŋ ri ziinɛ. 
Ɓɔɔsoŋ̀, fɔlɔɔ yɛɛ ri lɛ, cààmɛ̀n ki ɓì taŋzɛɛ ɓi ɓìɗilàg ɓi Bɛ̀ll, ɓì ghɛ̀ɛ̀sɛɛ kì ɓooɓoŋ̀ɗɛ̀n mìni rì mìni. 
I mum a wowog zày, à ghɛ̀ɛ̀sɛɛ kì ɗiì a mɛɛ mii, lɛ di kɛ̀ ɓi syòŋ yi mìniìɓɔmiɗ ncɛ̀m ɓi nyoo, di ɓì taŋzɛɛ. Ǹɗì ɓiì pègsɛɛ ɓiɓan ɓimbog yɛ̀ɛ ǹɗì ɓiì yùu.
Ɓɔɔsoŋ̀, ɓi kìɓan ki ki seesee ɓìɓan ɓi Kìtɛntɛ̀ɛ̀n ki Nghay ki ti ki falàg ɓum ìtèɗ wu kìyɛn, mɛ̀ ǹkɔ̀ni ɓi lɛ ɓi rɔɓ lɛ dùŋdùŋ. 
Ɓì yii lɛ, cààmɛ̀n ki ɓì ɓaghà di ɓì ka yi ɓi Bɛ̀ll, ɓɛ syoŋsyòŋgà mìni lɔŋ lɛ duri yaa tani, a ɓìnùn ɓi ɓi yin lɛ ɓi toòghrɛ̀n. 
Kìɓan kiǹ kɛɛ̀ki ǹkpaa mìni lɛ, mum à yin lɛ à kpaà lɛ: Yeesus a teɗ ǹcɛ̀m di ki ri lɛ a tòtog ri ìtèɗ wu Nghay à Bɛ̀ll, mum à ki yin lɛ à kpaa lɛ: Yeesus à rì Kan, di ki yin lɛ Kìtɛntɛ̀ɛ̀n ki Nghay kɛɛ tinii nyi lɛ a kpaà fɔlɔɔ.
Mɛ̀faà mɛ Nghay mɛ ri mɛ̀kuu mɛ̀kuu, kìɓan kifog Ǹghay ànɛ a fafa mɔ, à rì lɔŋ bog. 
Ɓìsay ɓi ri mɛ̀kuu mɛ̀kuu, kìɓan kifog Kan bog innɛ ɓɛɛ̀ sasày. 
Ɓìɓan ɓi kìyɛn ɓi ri mɛ̀kuu mɛ̀kuu, wɔ̀lɛ Bɛ̀ll bog yɛ̀ɛ kìki ɓiɓan ɓiǹ ɓìcèm ɓi ɓum ɓɛ̀cèm.
Kìtɛntɛ̀ɛ̀n ki Nghay ki ti ki ghɛnàg yɛ̀ɛ mum bimiɗ ɓi bimiɗ à rìfa ànɛ à rì ɓi kìrɔɔ ki ɓum ɓɛ̀cèm. 
Lɛ Nghay à ti à falàg ŋwaàdɛŋ ɗyomzɛ̀n, m̀bobog à Ǹghay ànɛ̀n à fa roàmbog ɓìtòkì ɓi riyi ɗi ɓiɓan. 
M̀bobog à Ǹghay ànɛ̀n à fa roàdɛŋ rìgherɛ̀n, à fa roàmbog ìtèɗ wu wɔ̀ɔwɔɔ̀zìyɛ̀n ɓɛ̀roroɓ. 
À fa ŋwaàdɛŋ ìtèɗ wu kìkiyɛn dàm, à fa roàmbog ìtèɗ wu kpaakpaŋzìyɛ̀n ɓìɓan ɓi Bɛ̀ll à rèsii nyi; à fa roàdɛŋ ìtèɗ wulɛ a yi rìghasì ɗi lɛ, rì ɓìɓeɓtàg ɓi mɛghay, rì syeesyee à Ǹghay, à fa tì roàdɛŋ ìtèɗ wu tòtoghɛn ɓìkènekènè ɓi ɓitòkì à ki fa roàdɛŋ ìtèɗ wulɛ a tɛɛ̀zi ɓìɓan ɓi ɓyɛɛ̀ kpaakpaàrɛ̀n ɓi ɓìtòkì ɓiǹ. 
Lɔŋ m̀bobog à Nghay ànɛ̀n nnyɛɛ̀ kìki ɓiɓan ɓiǹ ɓìcèm, à ki kàakàɓsì ɓyɔ lɛ rì ŋwaànɛ̀n miì à fa com ki à kɔ̀ni.
Ɓisuulɛ nyoo ì mum ì rì lɔŋ bog, wɔ̀lɛ ì teghɛ̀n ɓìkàɓ; kìɓan kifog, nsoò yɛ̀ɛ ɓìkàɓ ɓiǹ ɓìcèm ɓi teghɛɛ bàlì, ɓyɛɛ toŋi lɔŋ mbobog à nyoo, fɔlɔɔ nnɛ Kiris à rì girig. 
Lɛ ɓìsi ɓɛ̀sɛ̀ɛ̀ ɓɛ̀cèm, tì ɓàɓtɛ̀ngà ɓi mbobog à Nghay, lɛ ti ɓa nyoo bogtɛ̀n nsoò Ɓɛ̀yudɛ̀n, nsoò ɓumɓɛ ɓɛ yin Ɓɛ̀yudɛ̀n, nsoò ɓɛ̀kpàn, nsoò ɓumɓɛ ɓɛ yin ɓɛkpàn, fɔɔnnɛ ɓìsiìcèm tì nɔghà m̀bobog à Nghay ànɛ̀n. 
Fɔlɔɔ nnɛ nyoo ì mum ì yin lɔŋ kikàɓ kìfog, ì tèghɛɛ ɓìkàɓ. 
I ìkòò waa rì lɛ wu kpaa lɛ: Yɛ̀ɛ mɛ̀ ǹ-yin càg, ǹ-yin kikàɓ ki nyoo, fɔlɔɔ a yin lɛ à règ wɔ lɛ wɛɛ ɓa lɔŋ kikàɓ ki nyòò. 
I ìreè wu kpaa lɛ: Yɛ̀ɛ mɛ̀ ǹ-yin ɗis, ǹ-yin kikàɓ ki nyoo, fɔlɔɔ a yin lɛ à règ wɔ lɛ wɛɛ ɓa lɔŋ kìkàɓ ki nyòò. 
I nyoo bimiɗ yàa rì lɔŋ lɛ ɗis, di mum àrì lɛ à wog ɓìɓan la? Gìn i nyoo bimiɗ yàa rì lɔŋ lɛ ìreè, di lannɛ mum àrì lɛ à wog mɛ̀rùù mɛ ɓyom? 
Ɓi saaɗ Bɛ̀ll à fogà kìkàɓ kìcèm ɓi nyoo lɔŋ yɛ̀ɛ ki kɔngà nyi. 
I kìkàɓ kɛɛ ɓa lɔŋ kifog di nyoo ì yin gi lɛ ì ɓa. 
Nni ɓigomìnɛ, ɓìkàɓ ɓi ri ɓìtèghɛn, nyoo ì ɓa lɔŋ bog. 
Fɔɔnnɛ ɗis ɗi yin lɛ ɗi kpaa càg lɛ: Ǹtɔɔgh ɓi com rì wɔ̀; nsoò ǹto, wu yin lɛ wu kpaa mɛ̀kòò lɛ: Ɓì yin mɛ rì gɛɓsɛ̀n. 
Kìɓan kifog, ɓìkàɓ ɓi ɓi nyoo ɓi ɓyɛɛ̀ seeseèrɛ̀n yɛ̀ɛ ɓi ri kɛ̀ɛ̀ ìtèɗ, ɓi ri rì coo gɛɓsɛ̀n. 
Ɓìkàɓ ɓi tì ɓiisɛɛ ɓi ki kuughraagh lɛ ɓi ri bimiɗ à com, ɓyɛɛ̀ɓi tì ti tì ɓiisàg kì ɓèŋi lɛ syeesyee; ɓìsii ri lɔŋ lɛ, ɓìkàɓ ɓi ɓi yin loò ɓìkàɓ ɓi lɛ ɓɛ ɓuŋɓùŋ ɓyɛɛ̀ɓi ɓìsii ɓiisɛ̀n kì ɓèŋɓeŋi ri ɓyoo tikɛɗ. 
Kɔmiɗ lɛ ɓìkàɓ ɓi ɓi ri ɓyoo ɓikàɓ ɓyɔɔ tɔɔgh ɓi lɛ ɓɛɛ nyaànyààsì ɓyɔ fɔlɔɔ; kìɓan kifog Bɛ̀ll à kìghà nyoo lèg ànɛ lɛ ɓyom ɓi ɓi yin ɗi rìkem, à fa ɓyɔ coo rikem, 
lɛ di gasɛ̀n yɛ̀ kɛɛ̀ ɓa ɓi nyoo ì mum, ɓìkàɓ ɓìcèm ɓyɛɛ ɓa lɔŋ ɗi zày ìnɛ lɛ ɓyɛɛ ɓeèɓèŋɗɛ̀n ɓyɔ rì ɓyɔ. 
I kìkàɓ kìfog ki ɓi nyoo ì mum kɛɛ̀ wowog rikɛŋ, ɓìkàɓ ɓìcèm ɓi wog rìkɛŋ nɗaŋ ri kìkàɓ kiǹ. I ɓɛɛ̀ nyaanyaàsì kìkàɓ kìfog ɓi nyoo ì mum, ɓìkàɓ ɓimbog ɓi kaɓɓɛ̀n kìnyàà ki kìkàɓ kiǹ kɛɛ̀ wowòg.
Ɓì rì nyoo ì Kiris, mum ǹcèm ànɛ ɓi mìni à rì kìkàɓ kii lɛ rì mum, à ɓa ɓi rìɓa ɗii. 
Nni Bɛ̀ll à rɛsàkà ɓum ɓi kìseŋi kii fɛlɛ̀: Asu ɓɛ̀kɛ̀nì-fìtom, ɓɛ̀kpaŋzì-ɓìɓan ɓɛ ɓɔ̀ɓ, ɓɛ̀rèsàg ɓɛ yuiy ɓi nɗɛli wu kiraa, ajɛ̀m ìnɛn, rìfa ɗi lɛ ɓum ɓɛɛ kiki dàm ɗi nɔɔ̀tì, mɛ̀faà mɛ yɛ̀ɛ mɛ riwɔ̀ɔ̀wɔ̀ɔ̀zì ɗi ɓɛ̀roroɓ, rì rìghɛɛghɛ̀ɓsì ɗi ɓum ɓɛ nyìinyìg, rì ɗìyi ɗi rilàmì, rì rìtòtòg ɗi ɓitòkì mɛ̀kuu mɛ̀kuu.
Ɓì ghɛɛ foo di ɓɛ̀sɛ̀ɛ̀ ɓɛ̀cèm ɓɛ ri ɓɛ̀kɛ̀nì-fìtom? Gìn ɓɛ̀sɛ̀ɛ̀ ɓɛ̀cèm ɓɛ ri ɓɛ̀kpaŋzì-ɓìɓan? Ɓɛ̀sɛ̀ɛ̀ ɓɛ̀cèm ɓɛ ri nya ɓɛ̀rèsàg? Gìn ɓɛ̀sɛ̀ɛ̀ ɓɛ̀cèm ɓɛɛ ti ɓɛ kilàg dàm? 
Ɓum ɓɛ̀cèm ɓɛ ri nya rì rìfa ɗi lɛ ɓɛɛ wɔɔ̀wɔ̀ɔ̀zì ɓum? Ɓɛ̀sɛ̀ɛ̀ ɓɛ̀cèm ɓɛɛ̀ tòtog nya ɓìtòkì mɛ̀kuu mɛ̀kuu? Gìn ɓɛ̀sɛ̀ɛ̀ ɓɛ̀cèm ɓɛɛ ri nya rì ìtèɗ wulɛ ɓɛ tɛɛ̀zì ɓum ɓìtòkì ɓiǹ?
Fɔɔnnɛ ɓi ghɛ̀ɛ̀sɛɛ kì ɓaà zày rì mɛ̀faà mɛ mɛ ɓiisɛɛ kì rɔɔtɛɛ. Ǹki rì tì mìni ɓiì rèsii bee inɛ ì ɓɛghɛɛ kìrɔɔ.
Nsoò màa tòtòg ɓìtòkì lɛ rì ɓi ɓum, rì ɓi ɓum ɓɛ titom, i ǹ-yin ɗi ǹkɔ̀nɛ̀n ǹɗì lɔŋ yɛ̀ɛ ǹkeŋ wu wɛɛ̀ tòtòg, nsoò lɛ jeŋi inɛ yɛɛ̀ yooyòò. 
Nsoò màa rì rì rìfa ɗi Nghay ɗi lɛ nkpaàkpàŋzì ɓìɓan ɓi Bɛ̀ll, màa soo yii dàm yi ɓiɓan yicèm yi a rìnyam, ǹki yi ɓiɓan ɓìcèm, nsoò màa rì kɔm̀ ɗì rìgherɛ̀n ɗi ɗi ri lɛ ɗi pɛsì dòn lɛ yɛ̀ɛ, pɛsɛn jàŋ inɛ ì rì, i ǹ-yin ɗi ǹkɔ̀nɛ̀n, di ǹɗì lɔŋ com ki zɛy. 
Màa soo teri ìkum wɛm̀ wùcèm, ǹkàɓsàg rì ɓɛ̀soghàsogha lɛ ɓɛɛ ɗiɗi miì, màa soo ki faa kɔm̀ nyoo yɛ̀m lɛ yɛ̀ɛ ɗig ɓi ɗuu, i ǹ-yin ɗi ǹkɔ̀nɛ̀n, fɔlɔɔ anɛ̀n àa ghɛɓsi ɓi mɛ com.
Ǹkɔ̀nɛ̀n à rì rìnìɗ ɗi nɗem, nyi rì kìpuɓì-ǹɗem, kɛ̀ɛ ɓa ri m̀mììghrɛ̀n; ǹkɔ̀nɛ̀n à yin ɗi kalɛn, kɛ̀ɛ ɓa ri kìrèeresɛ̀n. 
Ǹkɔ̀nɛ̀n à ti kɛ̀ɛ kì kiɓan ki kitɛ̀ŋtɛ̀ŋ, ǹkɔ̀nɛ̀n à ti kɛ̀ɛ pàg ɓi kaagh, kɛ̀ɛ wog bim, kɛ̀ɛ ɓa ri mɛ̀nyaàkà, 
ǹkɔ̀nɛ̀n à ti kɛ̀ɛ wog kirɔɔ jàŋ inɛ mɛ̀ɓèe mɛ ri, à ti à nyààràg lɔŋ ri ɓìɓan ɓi ɓi ri lɛ saaɗ. 
Ǹkɔ̀nɛ̀n a cenag ɓìɓan ɓìcèm, à gheràg ɓìɓan ɓìcèm, à ɗyàɓàg ɓìɓan ɓìcèm, à ki nìɗki nɗem rì ɓìɓan ɓìcèm.
Ǹkɔ̀nɛ̀n à yin ɗi rìlèg; rìkpaŋzì ɗi ɓiɓan ɓi Bɛ̀ll ɗi ri lèg, rìtòtòg ɗi ɓìkènekènè ɓi ɓitòkì ɗi leg, rìyi ɗi ɓiɓan ɗi sugtɛ̀n, 
ɓisuulɛ gàɓ ì ɓìɓan yɛ̀ɛnɛ tì yii, tì ki kpaakpaŋzì ɓìɓan ɓi Bɛ̀ll gàɓ ìdɛŋ yɔ̀riyɔ̀. 
Kìɓan kifog, yɛ̀ɛ com ki ki rɔɔtɛɛ kɛ̀ɛ̀ kìɓan ki lɛ ɓɛ fen miì ki ɓiì kpaŋì, ki ki ri tàtà ki leg. 
Yɛ̀ɛ m̀ɓaghà ŋwɔɓti, kìtòkì kɛm̀, fèg wɛ̀m rì ɗyomzɛ̀n ɗyɛm̀, ɓi ɓaghà ɓìɓan ɓi riŋwɔɓti nni wɔ̀lɛ, yɛ̀ɛ ǹkpagà mum, ǹcàɗ ɓìɓan ɓi riŋwɔɓti ɓìn. 
Ɓigomìnɛ, ti seesee ɓyom lɛ rìiì lɔŋ yɛ̀ɛ rìghɛnɛ̀n ɗi ŋwaà ti à ghɛnàg ɓi ŋwii wɔ̀lɛ, ɓi cààmɛ̀n kiǹ, tì konaagh gɛ kì ghɛɛ̀ lɛ tɛntɛ̀ɛ̀n. Ɓigomìnɛ ǹ-yii kìden, wɔ̀lɛ ɓi cààmɛ̀n kiǹ ǹkonaagh gɛ nyi kì yiì, lɔŋ yɛ̀ɛ nyii yighà mɛ̀.
Ɓigomìnɛ, ɓìɓan ɓi ɓi kaka ɓi ri ɓiraa lɛ, rì rìgherɛ̀n, rì dyàɓɛn, rì ǹkɔ̀nɛ̀n, kìɓan kifog ɓi ɓìɓan ɓiǹ ɓìcèm, ǹkɔ̀nɛ̀n yɛɛ cee.
Kaana ǹkɔ̀nɛ̀n; ɓì keesì girig mɛ̀faà mɛ Kitɛntɛ̀ɛ̀n ki Nghay, à ɓiisɛ̀n rìfa ɗi lɛ ɓi kpaàkpàŋzì ɓìɓan ɓi Bɛ̀ll à rèsii mìni. 
Ɓisuulɛ ŋwaànɛ a tòtog ɓìkènekènè ɓi ɓitòkì, à yin ɓiì tòtoogh ri ɓum, lɔŋ rì Bɛ̀ll nnɛ a tòtòg ɓisuulɛ à yin lɛ à wog com ki a kpaakpàà; rì ǹghay innɛ a kpaakpaa ɓiɓan ɓi rim. 
Kɔm̀ lɛ ŋwaànɛ a kpaakpaŋzì ɓìɓan ɓi Bɛ̀ll a tòtog ri ɓum, à fafà ɓɔ ìtèɗ ɓi rìgherɛ̀n, à feèghfègsì ɓɔ, à ki fɔɔfɔɔ̀sì ɓɔ mɛ̀rem. 
Ŋwaànɛ a tòtog ɓìkènekènè ɓi ɓitòkì, a faafàlɛ̀n nyimiɗ itèɗ ɓi rìgherɛ̀n, roànɛ a kpaakpaŋzì ɓìɓan ɓi Bɛ̀ll a kìki lɛ kìseŋi ki Bɛ̀ll kɛɛ ɓa rì ìtèɗ, ɓi rìgherɛ̀n.
Nkɔ̀nkɔn lɛ di mìni ɓɛ̀sɛ̀ɛ̀ ɓɛ̀cèm ɓyàa tòtoogh ɓìkènekènè ɓi ɓitòkì, wɔ̀lɛ m̀ɓiisɛɛ tì kìkɔ̀ni lɛ ɓi kpaàkpàŋzì ɓìɓan ɓi Bɛ̀ll lɛ ŋwaànɛ a kpaàkpàŋzì ɓìɓan ɓi Bɛ̀ll à cee ŋwaànɛ a tòtog ɓìkènekènè ɓi ɓitòkì, di ki cee ɓi lɛ roànɛ a tòtog ɓìkènekènè ɓi ɓitòkì à ghagsii ɓum com ki à kpaa, lɛ kɛɛ fa kìseŋi kìcèm ìtèɗ. 
Nni ɓigomìnɛ, ɓɔɔsoŋ̀ gɛɓsɛ̀n aɗi yɛɛ̀nɛ ǹɗì lɛ mɓay mìni rì yɔ̀, di ǹ-yùu mìni kìtòtoogh ɓìkènekènè ɓi ɓitòkì jàŋ inɛ màa ghɛ̀ɛ̀sɛɛ lɛ ǹ-yùy mìni rì kìɓan ki Ǹghay à rèsii, nsoò lɛ rìyi ɗidɛŋ, nsoò lɛ kìɓan ki Bɛ̀ll à rèsii mɛ̀ lɛ nkpaŋzi, nsoò lɛ bimiɗ à rìrèsàg àdɛŋ?
I ɓyom ɓi zɛy (ɓi ɓi yin lɛ ɓi nyɛŋɗɛ̀n ɓi ɓɛ ri lɛ ɓɛ rɔŋ) fɛlɛ yɛ̀ɛ zàro rì fìloŋ ɓyaa yin mɛtòògh dɛŋ dɛ̀ŋ dɛŋ, di lannɛ ŋwaà rì lɛ à yi rìghasì ɗi ritòg ɗi zàro rì ɗi fìloŋ? 
I ɗyam ɗi toòghrɛɛ ɓi lɛ tɛntɛ̀ɛ̀n ghɛn yɛɛ ɓuŋɛ̀n wɛ̀y? 
Fɔlɔɔ yɛɛ ri girig ɓi ɓɛg wìn, lɛ i kìɓan ki ɓì kpaa ɓi kìkènekènè ki kitòkì ki resii ɓi com, lannɛ ɓum ɓɛ ri ɓiì yiì com ki ɓi kpaakpàà? Fɔlɔɔ a ɓa lɛ ɓi màmag jɛ̀ɛ̀ ɓi zi.
Nsoò ɓìtòkì ɓyaa tèghɛɛ ɓi ziinɛ yɛ̀ɛ cɛ, kidɛŋ ki yin wɔɔ ki ɓɛ kpaa lɛ ki resii ɓi com. 
Nni fɔlɔɔ yɛɛ ri min lɛ, i màa rɔ̀ɓ kɛ̀ɛ nwog kitòkì ki ɓɛɛ̀ tòtog mɛ miì, ǹɗì ɓiì ɓaà kìgbɔ̀mgbɔ̀m ɓi mis mɛ ŋwaànɛ a tòtog ri mɛ̀, nyii ɓa girig kìgbɔ̀mgbɔ̀m ɓi mis mɛ̀m. 
Fɔlɔɔ nnɛ yɛ̀ɛ ɓi kaakaa mɛfaà mɛ Nghay, ɓì ghɛ̀ɛ̀sɛɛ kì kaà lɛ di ɓyàa ɓaa rì mɔ lɛɛ̀gwey wɔ̀lɛ kɛɛ ɓa fɔlɔɔ ɓisuulɛ kìseŋi ki Kiris kɛɛ ɓa rì ìtèɗ.
Kìɓan kiǹ kɛɛ̀ki ŋwaànɛ a tòtog kikènekènè ki kitòkì, à ghɛ̀ɛ̀sɛɛ kì ɓɔ̀ŋzaagh Bɛ̀ll lɛ, a yi rìghagsì ɗi ɓum com ki a kpaakpàà ɓi kìtòkì kiǹ. 
Ɓisuulɛ cààmɛ̀n ki mɓɔ̀ɔɓɔŋzàg ɓi kìkènekènè ki kitòkì, lɔŋ nghay wɛ̀m wɛɛ̀ ɓɔ̀ɔɓɔŋzàg, ɗyomzɛ̀n ɗyɛm̀ ɗyɔɔ maamàà ɗyɛ̀ kɛɛ̀ kì com.
Ǹghɛ̀ɛ̀sɛɛ min ki kìi la? Ǹɗì ɓiì ɓɔ̀ŋzaagh Bɛ̀ll rì nghay wɛ̀m, kìɓan kifog m̀ɓɔ̀ŋzàg girig rì ɗyomzɛ̀n ɗyɛm̀; ǹɗì ɓiì kɛɛghraagh tyem rì nghay wɛ̀m kìɓan kifog ǹkɛɛghràg girig rì ɗyomzɛ̀n ɗyɛm̀. 
Ɓisuulɛ i u fafa Bɛ̀ll ɓìtògsɛ̀n ɓi nghay wɔ rì wɔ, lannɛ ŋwaà zɛ̀y ànɛ à kɔ̀kɔrii ǹɗaŋ ri ɓumɓɛ ɓɛɛ̀ wowòg à rì lɛ à kpaa lɛ ààmɛ̀n ɓi ɓìtògsɛ̀n ɓi ù faa Bɛ̀ll kɔlɛ à yii ɓi com ki ù kpaa? 
Ki ri lɔŋ saaɗ lɛ ɓìɓan ɓi u kakali Bɛ̀ll cààmɛ̀n ki u fafa nyi ɓìtògsɛ̀n fɔlɔɔ ɓi rɔɔtɛɛ yɛ̀ɛ mɛ̀nɔ̀ɓɔ̀, kìɓan kifog, ɓi yin ɓiì fafaa goni ìtèɗ ɓi rìgherɛ̀n. 
Ǹfaa Bɛ̀ll ɓìtògsɛ̀n lɛ, ntòtog ɓìkènekènè ɓi ɓitòkì, ǹcee mìni ɓɛ̀sɛ̀ɛ̀ ɓɛ̀cèm. 
Kìɓan kifog, cààmɛ̀n ki ǹɗì ɓi ntaŋzɛn wu ɓɛgherɛ̀n, ǹti m̀ɓiisàg kì kɔ̀ni lɛ nkpaa jɛ̀ɛ̀ yitaǹ rì ɗyomzɛ̀n ɗyɛm̀, à cee lɛ nkpaa jɛ̀ɛ̀ ɓɛ̀tɔɔsìm ǹtɛ̀ɗ ɓi kìkènekènè ki kitòkì.
Ɓɔɔsoŋ̀, kɛ̀ ɓi ɓa yɛ̀ɛ ɓɔɓti ɓi rìfifìɓì ɗi ɓiɓan, wɔ̀lɛ ɓi kìɓe nnɛ ɓì ghɛ̀ɛ̀sɛɛ kì ɓaà yɛ̀ɛ ɓɔɓti; ɓì rìfifìɓì ɗi ɓiɓan, ɓì ɓa ɓɛ̀sɛ̀ɛ̀mɛn. 
Ki ri kìkànɛn ɓi kaàtà à ɓìdɔ̀gsɛna lɛ: Ɓi myɔm mɛ ɓumɓɛ ɓɛɛ̀ tòtog ɓitòkì ɓidɛŋ, rì ɓi myɔm mɛ ɓɛ̀kèn, innɛ ǹɗì ɓiì tòòghrɛɛ ri kìlɔ̀ŋ ki; nni nsoò ɓi bee inɛ̀n, ɓaa wog ɓi mɛ. Fɔlɔɔ nnɛ Kan a kalàg.
Fɔlɔɔ nnɛ rìtòtòg ɗi ɓìkènekènè ɓi ɓitòkì ɗi resii com, àa ɓisuu ɓɛgherɛ̀n, wɔ̀lɛ ɓisuu ɓumɓɛ ɓɛ yin ɓɛgherɛ̀n, kɔlɛ rìkpaŋzì ɗi ɓiɓan ɓi Bɛ̀ll, ɗi resii com, wɔ̀lɛ àa ɓisuu ɓumɓɛ ɓɛ yin ɓɛgherɛ̀n lɔŋ ɓisuu ɓɛgherɛ̀n. 
I ki ri min lɛ, ɓi ntaŋzen wu kiseŋi kìcèm ɓum ɓɛ̀cɛ̀m ɓɛɛ̀ tòtog ɓi ɓitòkì, nni nnɛ ɓum ɓɛ ɓi kìlɔ̀ŋ, nsoò lɛ ɓumɓɛ ɓe yin ɓɛgerɛ̀n, ɓɛ ɗiŋii yì wɔɔ, ɓɛ ri ɓiì rɔ̀ɓi ɓɛ̀ kɛɛ kpaa lɛ ɓì ghali ɓìyɛ̀g di ki ɓaa là? 
Wɔ̀lɛ i ɓum ɓɛ̀cèm ɓɛɛ̀ kpaakpaŋzì ɓìɓan ɓi Bɛ̀ll, nni nnɛ ŋwaànɛ à yin ngherɛ̀n nsoò lɛ ŋwaànɛ à yùu lɛ a wog à ɗiŋii yì, ɓum ɓɛ̀cèm ɓɛ ri nyi ɓiì tinii lɛ a gherɛn kìɓe kii, ɓɛ̀sɛ̀ɛ̀ ɓɛ̀cèm ɓɛ ɓiì yɔ̀mi nyi. 
Ɓɛ̀fèg ɓɛ ɓɛ ri nyi ɓɛ̀nyamɛn ɓi nɗem ɓɛ ɓiì kpagii dan, à kpì ɓi zi ri ìsu, à ɓɔgsì Bɛ̀ll à kalì lɛ: Bɛ̀ll à rì lɔŋ ɓi nyìinyìm wìn a tààkaà.
Ɓɔɔsoŋ̀ nni cɛ ɓì ghɛ̀ɛ̀sɛɛ min lɛ ɓì kìlàg? Ki ghɛɛ̀sɛɛ lɛ, cààmɛ̀n ki ɓì taŋzɛɛ, wàànɛ ù rì rì fyem, nsoò lɛ com ki rèsiyɛn, nsoò kìɓan ki Nghay à rèsii wɔ̀, nsoò lɛ u toòghrɛn kìkènekènè ki kitòkì, nsoò lɛ rìtɛɛ̀zì ɗi ɓiɓan ɓi ɓi kparɛɛ ɓi kìkènekènè ki kitòkì kiǹ, ɓìɓan ɓiǹ ɓìcèm ɓi ghɛɛ̀sɛɛ kìfaà ɓɛ̀gherɛ̀n ɓɛ̀cèm ìtèɗ ɓi nghay. 
I ɓum ɓɛɛ̀ tòtòg ɓìkènekènè ɓi ɓitòkì, ɓum ɓɛɓɛɛ̀ nsoò lɛ ɓɛraa, di ɓɛ teghɛɛ ɓɛɛ ghɛɛ̀sɛɛ lɛ ɓɛ toòghrɛ̀n lɛ i roànɛ à tòòghrɛɛ, roàmbog à tòòghrɛ̀n, mum ànɛ lɛ a ghaàghàgsì ɓìɓan ɓi ɓɛɛ̀ kpaakpàà à ghɛ̀ɛ̀sɛɛ wɔɔ ki ɓaà. 
I mum à gagsì à yin, mum à ghɛ̀ɛ̀sɛɛ kì maarɛɛ ɓi nyìinyìm à ǹtaŋzɛn wu ɓɛgherɛ̀n, à tòtòg wɔɔ ɓɛɛ̀ nyimiɗ, rì ǹɗem, à ki tòtog ri Bɛ̀ll. 
Ɓi ɓɛg ànɛ a ɓɛ̀kpaŋzì-ɓìɓan, ɓɛ̀sɛ̀ɛ̀ ɓɛɓɛɛ̀ nsoò lɛ ɓɛraa ɓɛ ghɛɛ̀sɛɛ kì tòòghrɛɛ, ɓɛ̀ro ɓɛmbog ɓɔɔ fifìɓì ɓìɓan ɓi ɓɛ̀roɓɛ̀n ɓɛɛ̀ kpaakpàà. 
I ŋwaàdɛŋ ànɛ a rìghàdà à rì rì kìɓan ki Nghay à rèsii nyi, ki ghɛɛ̀sɛɛ lɛ roàmbog ànɛ a tòtog a maàrɛn. 
Ɓisuulɛ ɓì rì lɛ ɓì ɓɔ̀ɔ̀ɓɔ̀ɓsɛ̀n ɓi rìkpaàkpàŋzì ɗi ɓiɓan ɓi Bɛ̀ll ɓi lèg ànɛ lɛ ɓum ɓɛ̀cèm ɓɛɛ womzɛn lɛ rìrèsàg ɗiǹ, fɔlɔɔ nnɛ ɓum ɓɛ̀cèm ɓɛ teɗ cilag rì deɓ yi yɛɛ̀ fafa itèɗ. 
Ǹkpaŋzì-ɓìɓan a ghɛ̀ɛ̀sɛɛ kì làmii ǹghay à rìkpaŋzì ɗi ɓiɓan anɛ a sasay ɓi nyi. 
Ɓisuulɛ Bɛ̀ll à yin Bɛ̀ll à kìɓùùsì, à rì lɔŋ Bɛ̀ll à fyòoog. Lɔŋ yɛ̀ɛ ki ti ki ɓalàg ɓi mɛ̀taŋzɛn mɛ ɓɛgherɛ̀n Bɛ̀ll mɛ̀cèm 
ɓɛ̀yiɓ ɓɛ ghɛɛ̀sɛɛ kì maarɛɛ ɓi mɛ̀taŋzɛn lɛ ki ri ɓɔ kìrèghɛn lɛ ɓɛɛ toòghrag ɓi nyìinyìm à ǹtaŋzɛn; ɓɛ ghɛɛ̀sɛɛ lɔŋ lɛ ɓɛɛ ɓa rì mɛ̀wog yɛ̀ɛ ki ri girig kì kaliyɛn ɓi ɓìdɔ̀gsɛna. 
I giɓ adɛŋ à rì rì zày ìnɛ lɛ a yi kìɓan kidɛŋ, à ghɛ̀ɛ̀sɛɛ kì tɔɔ̀gh yii wiì kɔ a mɛɛ ɓisuulɛ ki rɔɔtɛɛ ɓi lɛ ɓɛ̀yiɓ ɓɛɛ totog ɓi naà-Bɛ̀ll. 
A lɔ̀ŋkin innɛ jɛ̀ɛ̀ ì Bɛ̀ll ì pɛ̀sɛ̀ngày yɔ̀? Gìn mìni yɛɛ tekà yɔ̀ cɛ̀ncin?
I mum a fèfeg lɛ à rì ǹkpaŋzì-ɓìɓan à ghɛ̀ɛ̀sɛɛ kì yiì lɛ kìɓan ki ǹkàni mìni ki, ki ri kìdɔ̀gsɛna ki Kan. 
I mum à còmɛɛ kɔ, di Bɛ̀ll à yii ɓi nyi.
Fɔlɔɔ nnɛ ɓaana rì zày ìnɛ lɛ ɓi kpaàkpàŋzì ɓìɓan ɓi Bɛ̀ll, ɓɔɔsoŋ̀! Kɛ̀ ɓi ki règ ɓum lɛ ɓɛɛ totog ɓìkènekènè ɓi ɓitòkì. 
Kìɓan kifog, ɓìɓan ɓìcèm ɓi ghɛɛ̀sɛɛ kì kìlɛɛ yɛ̀ɛ kɛɛ̀ kɔ̀nkɔ̀n rì syeesyee à rìwòŋzàg.
Ɓɔɔsoŋ̀, n-yiti mìni Syeesyee à Ɓɔlɛ ànɛ ǹkalìghà mìni, ànɛ ɓì tekà, innɛ ɓì rì ɓɛ̀sììrɛn miì; 
Syeesyee à Ɓɔlɛ ànɛ̀n innɛ ɓì ki rì ɓiì ghɛɛ̀ cɛɓ lɛ nyi, di ɓì ɓèŋi nyi lɔŋ yɛ̀ɛ ǹghagsìghà mìni nyi, kɛ̀ɛ̀ fɔlɔɔ, di rìgherɛ̀n ɗi ɓì gherɛ̀ngà ɗi ri kɛ̀ɛ̀ ìsu.
Ǹlokà mìni kìghagsii rirèsì ɗi mɛ̀ɛmiɗ ǹtekà girig, ɗyɛɛ ri lɛ: Kiris à wughà ɓisuu ɓiɓe ɓis lɔŋ yɛ̀ɛ ki ɓaghà kì kànɛn. 
Ɓɛ ɓomgà nyi ɓi zɔ̀ŋ, à ki ghèmɓɛn ɓi ŋwos a kìraa lɔŋ yɛ̀ɛ ki ɓaghà kì kànɛn. 
À rèsɛ̀ngà Sefas, ajɛ̀m ìnɛn à rèsɛ̀ntì ɓɛ̀yilàg ɓɛ kiǹtɛ̀ɗ rì ɓɛɓɛɛ̀. 
Ajɛ̀m ìnɛ̀n, à rèsɛ̀ngà tì ɓɛ̀gherɛ̀n ɓɛ ɓɛ ceeghà ɓum ɓɛ̀hɔnɗɛ̀ɗ ɓɛtaǹ, di ɓɛ ri nɗaŋ. Kìgwey ki ɓi ɓɔ ki kaka cem, wɔ̀lɛ gàɓ ìdɛŋ ì mɛ cuu. 
Fɔɔnnɛ à rèsɛ̀ngà Zyag, à ɓɔ̀ɓ min ɓɛkɛ̀nì-fìtom ɓɛ̀cèm. 
Ajɛ̀m ì ɓumɓɛ̀n ɓɛ̀sɛ̀ɛ̀ ɓɛ̀cèm fɔɔnnɛ à rèsɛ̀ngà mɛ̀ girig, mɛ̀ ànɛ ǹɗì yɛ̀ɛ man ànɛ ɓɛ yali ɗyem kìɓwɛɗ, 
ɓisuulɛ ǹɗì ŋwaà siitòn ɓi nɗaŋ wu ɓɛ̀kɛ̀nì-fìtom; ǹghɛ̀ɛ̀sɛɛ ɓi lɛ ɓɛ reŋì mɛ̀ lɛ ǹkɛ̀nì-fìtom ɓisuulɛ ǹ-yeesìghà kìseŋi ki ɓɔn ɓɛ Bɛ̀ll. 
Lɛ geesɛ̀n ì Bɛ̀ll, nnɛ ǹɗì com ki ǹɗì, nni geesɛ̀n yìì ɓi ɓɛg wɛ̀m ì wughà ɓi zɛy, ǹsalà gì kɔm̀ ǹcee ɓɔ ɓɛ̀sɛ̀ɛ̀ ɓɛ̀cèm, wɔ̀lɛ, àa mɛ̀ɛmiɗ yɛɛ salà, lɔŋ geesɛ̀n ì Bɛ̀ll ìnɛ ì rì rì mɛ̀, yɛ̀ɛ kighà kìsay. 
Nni fɔlɔɔ nnɛ, kaa soo rì lɛ mɛ̀, kaa soo rì lɛ ɓɔ, com ki ti kpaakpaa ɓum kɛɛ̀kìn, kɛɛ̀ki ɓì ki gherɛ̀ngà.
I ɓɛɛ̀ ki kakali lɛ Kiris à ghèmɓɛ̀ngà a ɓìloŋ, lannɛ ɓum ɓɛdɛŋ ɓɛ ɓi nyìinyìm wìn ɓɛ ri lɛ ɓɛ kpaa lɛ ɓìloŋ ɓi yin lɛ ɓi ghemɓɛ̀n? 
I ɓìloŋ ɓi yin lɛ ɓi ghemɓɛ̀n, di Kiris à ghèmɓɛ̀ngà ɓi girig a ɓìloŋ. 
I Kiris à ghèmɓɛ̀ngà ɓi, di ɓìɓan ɓi Bɛ̀ll ɓi ɓìsiì kakali ɓum, ɓi ri min yɛɛ lɔɔ kɛ̀ɛ̀ ìsu, rìgherɛ̀n ɗin irig ɗi ɓa kɛ̀ɛ̀ ìsu. 
Ki ɓa gì kɔm̀ lɛ ɓìsii ri ɓɛ̀nkɔ̀ɔwa ɓɛ ɓɛɛ̀ kpaakpaa ɓiɓan ɓi ɓɛpwàà ɓɛ raràɗ rì Bɛ̀ll, ɓisuulɛ tì pwààghà Bɛ̀ll kìɓan ɓi nyoo, yɛ̀ɛ tì kpaaghà lɛ, à ghèmzìghà Kiris, kɔm̀ lɛ à ghèmzìghà ɓi nyi, di ki ɓaa saaɗ lɛ, ɓìloŋ ɓi yin lɛ ɓi ghemɓɛ̀n ɓi. 
Lɛ i ɓìloŋ ɓyaa ghèmɓɛn ɓi, di Kiris girig à ghèmɓɛ̀ngà ɓi. 
I Kiris à ghèmɓɛ̀ngà ɓi di rìgherɛ̀n ɗin ɗi ri kɛ̀ɛ̀ ìsu, di ɓì kaka lɔŋ ɓi ɓìɓe ɓin ɓi ɗùm. 
Fɔlɔɔ a rèsì kɔm̀ lɛ, ɓumɓɛ ɓɛ wughà di ɓɛ ri ɓɛ̀gherɛ̀n Kiris, ɓɛ ri ɓɛ̀ɗyaŋɛn. 
I dyàɓɛn yis ìnɛ yɛ̀ɛ Kiris yàa rì lɔŋ ɓi cɛɓ ki ɓi ziinɛ kɔrìkɔ, di ɓìsi yɛɛ raŋzii kì ɓaà nyìinyìg tì cee ɓum ɓɛ̀cèm.
Wɔ̀lɛ ɓigomìnɛ, Kiris à mɛ ghèmɓɛn a ɓìloŋ, fɔɔnnɛ à rì kìɗùn ki ǹtonto ki ɓi ɓìloŋ ɓi ɓi wughà. 
Ɓisuulɛ, yɛ̀ɛ rìwu ɗi yughày ɓi mum bog, ɓi mum bog innɛ rìghèmɓɛ̀n ɗi ɓiloŋ ɗi mɛ yùy girig. 
Lɛ fɛlɛ yɛ̀ɛ ɓum ɓɛ̀cèm ɓɛ ti ɓɛ wulàg lɛ rìɓa ɗi ɓɛ ri ɓɛ̀ràrɛn ri Adam, fɔlɔɔ nnɛ ɓum ɓɛ̀cèm ɓɛ ri girig ɓiì ghɛɓì lɛ rìɓa ɗi ɓɛ ri ɓɛ̀ràrɛn ɗi Kiris. 
Kìɓan kifog, ki ɓa lɛ, rì ɓum, rì cààmɛ̀n kaa; Kiris à ɓa ŋwaà beèbɛ̀y, ɓumɓɛ ɓɛ ri lɛ ɓɛŋkii, ɓɛ ɓɔ̀ɓ ŋwosi risugtìì ɗii. 
Ajɛ̀m ìnɛn nnɛ rìsugtɛ̀n ɗi ɓaa gɛ, yɛ̀ɛ Kiris à faa gɛ rìlàmì rì roànɛ à rì lɛ, nyi Bɛ̀ll, nyi Seŋi, di à mɛ yogsi lɛ: rì mɛ̀tèɗ mɛ mɛ ri mɛ̀ làŋɛn, rì rìlàmì ɗìcèm, rì mɛ̀tèɗ mɛ nghay mɛmbog mɛ̀cèm. 
Lɛ ki ghɛɛ̀sɛɛ lɛ a lami à kpaŋ yɛ̀ɛ à rì ɓiì foŋì ɓɛ̀bènàbena ɓii ɓɛ̀cèm a mɛ̀kòò mii zi 
Nni bènàbena anɛ à ɓiì siitɛɛ kiyogsii yɛɛ ri rìwu. 
Ɓisuulɛ Bɛ̀ll à faghà nyi ìtèɗ wu làmiyɛn ɓyom ɓìcèm, kìɓan kifog, i à kpaa lɛ, à faghà nyi rìlàmì ɓi ɓyom ɓìcèm, ki yin ɗi nywey lɛ ŋwaànɛ à faghà Kiris rìlàmì, à yin ɓi bàlì ì ɓyom ɓi à làmii. 
Fɔlɔɔ yɛɛ ri ɓa lɛ, i ɓyom ɓìcèm ɓi ti ɓi rìlàmì ɗii a zi, fɔɔnnɛ Man à rì ɓiì sɛɛ̀dii nyimiɗ ɓi rìlàmì ɗi roànɛ à faghà nyi ìtèɗ wulɛ a lami ɓyom ɓìcèm, lɛ di fɔɔnnɛ Bɛ̀ll a ɓa com kìcèm ɓi ɓɛ̀sɛ̀ɛ̀ ɓɛ̀cèm.
I kaa yin fɔlɔɔ, di ɓumɓɛ ɓɛ ti ɓɛ̀ ɓaɓtàg ɓisuu ɓiloŋ ɓɛ ti ɓɛ kilàg fɔlɔɔ lɛ cɛ? I ki ri saaɗ lɛ ɓìloŋ ɓyaa ghèmɓɛn ɓi, ɓɔɔ ki ɓàaɓaɓtɛ̀n ɓisu waa lɛ cɛ ? 
Ɓìsiì ɓɔmiɗ tì rì min ɓi ɓɛ̀koŋnyoo cààmɛ̀n kìcèm lɛ la? 
Lɛ ŋwos anɛ aɗyoo bimiɗ, mɛ̀ ǹɗì ǹɗɛrɛliyɛn ɓi koŋnyoo à rìwu; ǹkpaa mìni kìɓan kiǹ ɓi saaɗ, ɓisuu rikem ɗi ǹɗì rì ɗyɔ lɛ mìni, ɓi Yeesus Kiris à Kan wìs ɓiɗùm. 
I ɓisuu ɓiɓan ɓi mum nyimiɗ yɛɛ ri lɛ à sɛg, innɛ ǹɗùùghà rì nyàm a Efɛɛzɛ, ki ghɛɓsii min mɛ cɛ? I ɓìloŋ ɓyaa ghèmɓɛn ɓi, ti kìkiina lɛ tì ɗi tì nɔ lɛ rìduri tì ɓiì wiì.
Kɛ̀ ɓi pwààrɛn, rìkɛ̀ɛ̀kɛ̀ɛ̀ ɗi rì ɓìɓeɓtàg ɓi ɓum ɗi ti ɗi yogsàg ɓìsyɔ̀ɔ̀ ɓì syeesyee ɓi mum à rì rì ɓyɔ. 
Sugtiina ɓi mìniìɓɔmiɗ yɛ̀ɛ ki ghɛɛ̀sɛɛ kɛ̀ ɓi kì kiɓe. Ɓisuulɛ ɓum ɓɛdɛŋ ɓɛ ɓi nyìinyìm wìn ɓɛ yii ɓi Bɛ̀ll; kìɓan ki ǹkpaa kìn ki ri ǹtoòrìɗ ɓi ɓɛg wìn.
Wɔ̀lɛ ŋwaàdɛŋ à rì lɛ à tɔg lɛ, lannɛ ɓum ɓɛ ri ɓiì ghèmɓɛɛ? Nyoo aɗi yɛɛ̀nɛ ɓɛ ri ɓa ri yɔ̀? 
Kìdùŋdùŋ ki mum ki! Com ki ù ɓɛ̀li ki yin lɛ ki ghɛɓ di ki wii ɓì! 
Com ki ù ti ù ɓɛ̀ɛ̀yì ki yingagti rì nyoo ìnɛ ki ɓaghà rì yɔ̀ ɓi rìròò; lɛ ɓaà yiɓi ɗis ɗi bààzì ɗi zɛy ɗyɔ yɛɛ ri, nsoò lɛ ɗi boo ì com ìdɛŋ. 
Ajɛ̀m ìnɛn, Bɛ̀ll à fa com kìn nyoo ìnɛ à kɔ̀ni lɛ a fa; fɔɔnnɛ à ti à kìlàg lɛ rì boo ì com ìnɛ̀n miì, rì rìkuu ɗii ɗi nyoo.
Ɓyom ɓìcèm ɓi yin ɗi rìkuu ɗi nyoo ɗìfog; ɓum ɓɛ ri rì rìkuu ɗyaa ɗi nyoo, nyàm rì ɗinkàà, tììlì rì rìkuu ɗyaa ɗi nyoo, ɓìzɛn ìrig rì rìkuu ɗyàà. 
Fɔlɔɔ nnɛ nyoo yi aɗyoo yi ri wɔɔ, yi ɓi ziinɛ wɔɔ; nyoo yi aɗyoo yi ghasɛɛ ɓi ri yi ɓi ziinɛ ɓi rìseesèèrɛ̀n ɗi ɓi mis. 
Kìtɛɛtɛn ki ŋwos ki ri dɛŋ, ki ŋwii dɛŋ, ki tyɔɛy dɛŋ, nsoò tyɔɛy tyɔmiɗ ti ghasɛɛ rìlòm.
Fɔlɔɔ nnɛ ki ri ɓa girig ɓi rìghèmɓɛ̀n ɗi ɓiloŋ, nyoo ìnɛ ɓɛ ti ɓɛ ɓomgì, ì rì nyoo ìnɛ ì ti ì ɓwɛ̀ɛ̀yì; ɓi rìghèmɓɛ̀n ì ɓa nyoo ìnɛ ì yin lɛ ì ɓwɛ̀y. 
Nyoo ìnɛ ɓɛ ti ɓɛ ɓomgì, ì rì rì mɛ̀sòo, ɓi rìghèmɓɛ̀n ì ɓa rì rìkem; i ɓɛ ɓomi yɔ̀ ri ɓìlɛm, ì ghèmɓɛ̀n lɛ kpegkpeg, rì ìtèɗ lɛɛ̀gwey. 
Ɓɛ ti ɓɛ ɓomgì yɔ̀ lɛ nyoo ì mɛ̀mùù, ɓi rìghèmɓɛ̀n ì ɓa nyoo ì nghay, lɛ i nyoo ì mɛ̀mùù ì rì wɔɔ, ìnɛ ɓi nghay ì ɓa girig wɔɔ. 
Kìɓan kiǹ kɛɛ̀ki ki ri miì kìkànɛn lɛ: Mum à ǹtonto ànɛ lɛ Adam à ghalà com ki kɛɛ̀ ghɛghɛ̀ɓ; Adam à siitòn à ti nghay wu wɛɛ̀ fafa cɛɓ. 
Wɔ̀lɛ àa com ki ki ri nghay kɔ yɛɛ ti ki lokì, lɔŋ ki ki ri mɛ̀mùù, ajɛ̀m ìnɛn, ki ki ri nghay ki nɔɔ̀tìì. 
Mum à ǹtonto à kìlɛ̀ngà rì zi, fɔɔnnɛ à rì miì ŋwaànɛ ɓi ziinɛ; ŋwaà kìɓɛ̀rɛn nyii rii aɗyoo. 
Ɓumɓɛ ɓi ziinɛ ɓɛ ri ɓi kìpisɛn ki roànɛ à ɓaghày ŋwaànɛ ɓi ziinɛ; ɓɛ̀roɓɛ aɗyoo ɓɔɔ ɓa ɓi kìpisɛn ki roànɛ à ɓaghày aɗyoo. 
Nni lɔŋ yɛ̀ɛ tì pisɛ̀ngà roànɛ à rì ŋwaànɛ ɓi ziinɛ nnɛ tì ɓiì pisɛɛ girig roànɛ à ɓaghày aɗyoo.
Ɓɔɔsoŋ̀, com ki nkpaaghi ki ri lɛ: Ɓyom ɓi lɛ, rì mɛ̀mùù rì bwaɓ, ɓyaa teɗ ɓi gàɓ ɓi kìlɔ̀ŋ ki Bɛ̀ll, fɔɔnnɛ com ki ki ti ki wulàg ki yin lɛ ki ɓa rì gàɓ ɓi rìɓa ɗi lɛ com kɛ̀ kɛɛ̀ wu.
Nɗesi mìni kìɓan ki rim ki a rìnyam: Tyàa wu ɓi ɓɛsɛ̀ɛ̀ ɓɛ̀cèm, kìɓan kifog ɓìsi ɓɛ̀sɛ̀ɛ̀ ɓɛ̀cèm tì rì ɓiì koɓsɛɛ, 
ɓi maa cààmɛ̀n, lɔŋ yɛ̀ɛ rìpwaɗ ɗi mis, di ɗyam ɗi siitòn ɗi mɛ tòòghrɛ̀n; lɛ yɛ̀ɛ ɗyam ɗi siitòn ɗi rɔŋi gɛ, ɓìloŋ ɓi ghembɛ̀n ɗì nyoo ìnɛ ì yin lɛ ì wutì; ɓìsii lɔɔ̀ghrɛ̀n nyoo. 
Lɛ ki ghɛɛ̀sɛɛ lɛ, nyoo ìnɛ ì ti ì ɓwɛ̀ɛ̀yì ìnɛ yɛ̀ɛ waàtɛn nyoo ìnɛ ì yin lɛ ì ɓwɛ̀y tì; nyoo ìnɛ ì ti ì wulàg ìnɛ, ì waàtɛn nyoo ìnɛ ì yin lɛ ì wutì.
Yɛ̀ɛ nyoo ìnɛ ì ti ì ɓwɛ̀ɛ̀yì ìnɛ ì ri waatɛɛ gɛ nyoo ìnɛ yɛ̀ kɛɛ̀ wu, fɔlɔɔ nnɛ jɛ̀ɛ̀ ìnɛ ì rì ǹkànɛn i ɓiì ronì. Jɛ̀ɛ̀ ìnɛn yɛ̀ɛ ri lɛ: Rìwu ɗi ti ɗì ɓimɛn ɓi rìcee ɓiɗùm. 
Rìwu, nni rìcee ɗyɔɔ ɗyɛɛ̀ m̀be? Rìwu, rìkɔ̀ŋ ɗyɔɔ ɗyɛɛ̀ m̀be?
Rìkɔ̀ŋ ɗi riwù ɗyɛɛ̀ɗi kìɓe, ìtèɗ wu kiɓe wu riì ɓi ɓìdɔ̀gsɛna. 
Ti faana Bɛ̀ll ɓìtògsɛ̀n lɛ à kìi lɛ ti ceè, lɛ Yeesus Kiris ànɛ à rì Kan wìs.
Fɔlɔɔ nnɛ mìni ɓɔɔseŋi ɓɛ̀m ɓɛ nɗem, sììrɛɛna kɛ̀ ɓi kpig, ɓì tɔɔtɔ̀ɔ̀ ntɔɔtɔyɛn ɓi kìsay ki Kan, ɓì ki yi lɛ, kìsay ki ɓi kìki nyi kaa wu ɓi zɛy.
Ɓi kìɓan ki ki seesee syɔ̀ɔ̀ à ɓyom ɓisuu ɓɛgherɛ̀n ɓɛ a Yorisalɛm mìnii kìina girig yɛ̀ɛ ǹtɔkà ɓìseŋi ɓi Kiris ɓi a Galasi. 
Mum ǹcèm ànɛ ɓi mìni, à ghɛ̀ɛ̀sɛɛ kì pyerì gàɓ ì com ìnɛ à rì lɛ à pyeɗ a mɛɛ mii lɔŋ yɛ̀ɛ ìtèɗ wii wu ri, ŋwosi Sɔnɗì bimiɗ, lɛ kɛ̀ɛ ɓoŋ lɛ, ɓɛɛ tumɛn ɓɛ̀syɔ̀ɔ̀ di màa kpaŋ. 
Yɛ̀ɛ mɓiì yùu ǹɗì ɓiì romì ɓumɓɛ ɓì ɓiì ɓɔ̀ni, ri ɓɛ̀kaàtà lɛ ɓɛɛ kɛǹ kìfaà ɓyom ɓi syɔ̀ɔ̀ a Yorisalɛm. 
I ki ghɛnɛɛ lɛ mɛ̀ɛmiɗ ǹghɛ̀ɛ̀sɛɛ kì kɛ̀ɛ, di tì ri kɛ̀n nɗaŋ ri ɓɔ.
Ǹɗì ɓiì yùu a lɔ̀ŋkin di màa syàà kìlànà ki zi ki a Masedwan, lɛ ǹghɛ̀ɛ̀sɛɛ kì syàa kilànà ki zi kiǹ. 
Ɓaàyi ɓi, ǹɗì ɓiì ghagsii cààmɛ̀n a lɔ̀ŋkin, i ki yii ɓi, cààmɛ̀n à bùmà bimiɗ, fɔɔnnɛ ɓì ri kɛ̀n min mɛ̀ jàŋ inɛ ki ri ɓa lɛ nkɛǹ. 
Lɛ ǹkɔ̀ni ɓi lɛ nghɛǹ mìni mɛ̀rɛy ɓi rìghaàgh ɗyɛm̀ ɗi, wɔ̀lɛ ǹɗì rì ǹtyweeyi wulɛ ǹɗì ɓiì kɔ̀rii a lɔ̀ŋkin gàɓ, di Kan à gherɛɛ. 
Wɔ̀lɛ ǹɗì ɓiì kɔ̀rii a Efɛɛzɛ à kpaŋ ŋwosi Pàŋtèkot. 
Ɓisuulɛ syeesyee à kìtuɓi àa nghɛnɛɛ ɓisuu kisay ki nkìkì, nni ɓɛ̀bènàbena ɓɛ teghɛɛ.
I Timote à kpaŋi foo, ɓì kì com ki lɛ a ɓa kɛ̀ɛ̀ mɛ̀riighrikì ɓi nyìinyìm wìn ɓisuulɛ à rì ŋwaànɛ a kìki kisay ki Kan lɔŋ yɛ̀ɛ mɛ̀. 
Mum kɛ̀ɛ sɛɛti nyi, ghɛɓsiina nyi lɛ a sugtiì lɛ fyòoog a lɔ̀ŋkɛm̀, ɓisuulɛ mɓoŋɓoŋ nyi rì ɓɔɔseŋi ɓis.
Ɓi ɓɛg ànɛ yɛ̀ɛ Apolos à geni wìs, maà totònì nyi lɛ a yuiy a lɔ̀ŋkin nɗaŋ ɗi ɓɛ̀geni ɓis ɓɛdɛŋ, kìɓan kifog à kɔ̀ni ɓi lɛ a ki fɔlɔɔ nsoò lɛsàg ɓigomìnɛ, wɔ̀lɛ à ɓiì yùu di à ghɛɛ cààmɛ̀n, ki lɛ a yu miì.
Ɓaana cem, ɓì sììrɛ̀n ɓi rìgherɛ̀n; ɓaana ɓum, ɓì tèèsɛ̀n. 
Kìlaaghna ɓìɓan ɓìcèm ɗì ǹkɔ̀nɛ̀n, ɓi nyìinyìm wìn.
Ɓɔɔsoŋ̀ ǹsiŋ̀dɛɛ tì mìni kìɓan kidɛŋ; ɓì yii lɛ Sitefanas rì naa yìì i ɓum ɓɛɛ ɓaghà ɓum ɓɛ ǹtonto ɓɛ lɛ ɓɛɛ lɔɔ̀ghrɛn mɛ̀rem ɓi kìlànà ki zi ki lɛ Akayi, ɓɛ falɛ̀ngà lɛɛ̀gwey lɛ ɓɛɛ ghɛɛ̀ghɛ̀ɓsì ɓɛ̀gherɛ̀n. 
Mɛ̀kuu mɛ ɓum mɛ fɔlɔɔ mɛɛ̀mɛ ɓì ghɛ̀ɛ̀sɛɛ kì kìi mɛwog, rì mum ǹcèm ànɛ à ti à tekì gàɓ ɓi kìsay ki ɓɛɛ̀ kìkì, à ki sasay ri ɓɔ.
Mɛ̀ nyààrɛɛ rì rìyù ɗi Sitefanas, rì Fɔrtunatus rì Akayikus; ɓɛ nɗoòzii kìkpaŋ ki ki ǹɗì mɛ̀ ɓi nɗem, lɛ rìɓa ɗi ɓì yin mɛ jàŋbog. 
Ɓisuulɛ, ɓɛ nfɔɔsii lɛ rì nɗem wɛ̀m, rì wuŋkin. Ɓì ghɛ̀ɛ̀sɛɛ kì yiì rìsɛg ɗi mɛkuu mɛ ɓum yɛ̀ɛ mɛǹ.
Ɓìseŋi ɓi Kiris ɓi a Azii ɓi togsaagh yì mìni. Ɓɛ̀ Akilas ɓɛɛ̀ Pirisilya, rì kìseŋi ki ɓi naa yàà, ɓɛ togsaagh yì mìni ɓi Kan ɓiɗùm. 
Ɓɛ̀geni ɓin ɓɛ togsaagh yì mìni ɓɛ̀sɛ̀ɛ̀ ɓɛcèm; tòotògsɛɛna mìni rì mìni ɓì lɔ̀ɔ̀lɔ̀rɛ̀n ɓi nkɔ̀nɛ̀n à rìgeni.
Mɛ̀ Pol yɛɛ togsaaghiì mìni ɓi kaàtà ànɛ mɛ̀ɛmiɗ.
I mum à keesii ɓi Kan, à ghɛ̀ɛ̀sɛɛ kì terì ǹcɛ̀m! Màrànatà-Kan wìs yuiy! 
Geesɛ̀n ì Kan Yeesus yɛ̀ɛ ɓa rì mìni! 
Mɛ̀ Pol, ànɛ ǹɗì ǹkɛ̀nì-fìtom a Yeesus Kiris lɛ rìkɔ̀n ɗi Bɛ̀ll, rì geni wìs Timote tì kàni lɛ rì Kìseŋi ki Bɛ̀ll ki ki ri a Kɔrɛŋt, rì ɓɛ̀gherɛ̀n ɓɛ̀cèm ɓɛ ɓɛ ri ɓi kìlànà ki zi ki lɛ Akayi kìcèm. 
Bɛ̀ll à Seŋi wìs ɓɛɛ̀ Kan Yeesus Kiris, ɓɛɛ fa mìni geesɛ̀n, rì fyòoog.
Rìkem ɗyɛɛ ɓa ri Bɛ̀ll à Seŋi Kan wìs Yeesus Kiris, Seŋi ànɛ à rì rì nyìighnyìg, Bɛ̀ll ànɛ a ki fɔɔfɔɔ̀sì ǹɗem cààmɛ̀n kìcèm. 
Nyi yɛɛ ti à fɔɔsàg ɓìsi mɛ̀rem ɓi mɛ̀tɔɓ mis mɛcèm, lɛ di ɓìsi girig, ti ɓa rì ìtèɗ wu fɔɔsiyɛn mɛrem mɛ ɓumɓɛ ɓɛɛ̀ tuutulɛ̀n rì mɛ̀tɔɓ mɛ̀kuu mɛ̀kuu, tì kì kìɓan kiǹ ɗì ǹghɛɓsɛn wu wu ti wu ɓalàg yì ɓìsi yɛ̀ɛ Bɛ̀ll. 
Ɓisuulɛ, fɛlɛ yɛ̀ɛ mɛ̀tɔɓ mɛ Kiris mɛ ti mɛ ghenàg a lɔ̀ŋkis lɛɛ̀gwey, fɔlɔɔ nnɛ rìfɔɔsì ɗi mɛrem mis ɗi ti ɗi ɓalàg girig lɛɛ̀gwey lɛ Kiris. 
I ti wowog mɛtɔɓ, ki ri ɓisuulɛ mìnii ɓa rì ǹghɛɓsɛn ɓi mɛ̀rem, rì ɓisuu gòri yìn; i mɛ̀rem mis mɛ ri mɛ̀fɔɔsiyɛn, fɔlɔɔ a rì ɓisuu rifɔɔsì ɗi mɛrem min ɗi ɗyɛɛ̀ fafa mini ìtèɗ wulɛ ɓi cenɛn rìkuu ɗi mɛtɔɓ ɗi ɓìsiì wowòg, tì ki nìniɗ nɗem. 
Fɔɔnnɛ dyàɓɛn inɛ tì rì rì yɔ̀ ɓi ɓɛg ànɛ a lɔ̀ŋkin, ì rì ǹtèèsɛn ɓisuulɛ, tì yii lɛ, yɛ̀ɛ ɓì ti ɓì tekì gàɓ ɓi mɛ̀tɔɓ mis, ɓì rì girig rì gàɓ ɓi rìfɔɔsì ɗi mɛrem mis.
Lɛ tì kɔ̀ni ɓi lɛ, ti caɗ mìni lɛ dùŋdùŋ, ɓɔɔsoŋ̀, ɓi kìɓan ki ki seesee ǹtɔɓ wu tìi ntanɛɛ rì wɔ a Azii. Tìi nghɛɛ ǹtɔɓ wu wu nɗìri ɓìsi ɓi nyoo lɛɛ̀gwey, wu cee gì ɓìsi ɓi-tèɗ, ɓi lèg ànɛ lɛ tìi n-yiìdi kɔm̀ rì ǹtyweeyi wulɛ tì rì ɓiì ɓatii ti ɓi cɛɓ. 
Wɔ̀lɛ ɓìsiìɓɔmiɗ tì ɓaghà di tyàa gherɛn lɛ, ki ti kì renɛn lɛ ɓɛɛ wey ɓìsi; ki kilɛ̀ngà fɔlɔɔ lɛ, di ǹtyweeyi wis wɛ̀ kɛɛ̀ ɓa ɓi ɓìsiìɓɔmiɗ, wɛɛ ɓa lɔŋ yɛ̀ɛ Bɛ̀ll ànɛ a ghèmzag ɓilòŋ. 
Bɛ̀ll ànɛn yɛɛ nghɛɓsii ɓìsi, Nnyɛɛ ki rì ɓìsi ɓiì kìi, lɛ tyɛ̀ ki wu rikuu ɗi riwù ɗìn. Ɛ̀ɛ̀ tì rì rì dyàɓɛn lɛ à rì tì ɓìsi ɓiì kòri. 
Lɛ mìniìɓɔmiɗ ɓì rì ɓìsi ɓiì lènlemi ɓi bɔ̀ŋzɛ̀n; fɔlɔɔ nnɛ geesɛ̀n ìnɛ ɓìsii ri ghɛn inɛ̀n lɛ bɔ̀ŋzɛ̀n ì ɓum kìtuu, ì ri ghay kiɓan ki ɓum lɛɛ̀gwey ɓɛ ri fa Bɛ̀ll ɓìtògsɛ̀n miì ɓisu wis.
Lɛ kìɓan ki ɓìsii ri lɛ tì teɗ rìkem miì ki ri lɛ: ǹɗem wis wɛɛ̀ rèresi ɓisi lɛ tɛntɛ̀ɛ̀n lɛ: rìkɛ̀ɛ̀kɛ̀ɛ̀ ɗis ɗi ɓi ziinɛ, à ɓiisɛ̀n ɓi ɓɛg ànɛ a lɔ̀ŋkin, ɗi ri ɗì tɛnɛn, ɗi ɓa tì lɛ saaɗ, kɛ̀ɛ̀ mɛ̀ghèy. Rìɓa ɗìn ɗi fuu yì yɛ̀ɛ Bɛ̀ll, lɛ geesɛ̀n ì Bɛ̀ll yɛɛ̀ kɛ̀ɛkɛɛ̀sì ɓìsi, àa ɗyomzɛ̀n ɗi ɓum. 
Tì kàni ɓi mini kìɓan kidɛŋ ki ki yin kiɓan ki ɓi ɓàɓay kiǹ, ɓì ki wowog; ǹɗì rì dyàɓɛn lɛ, ɓì rì kɔ ɓiì woògh kɔɔ̀kɔɔ̀ à rìwog, 
yɛ̀ɛ ɓi mɛ yi gàɓ lɛ, ɓìsi yɛɛ ri ɓa rikem ɗin, mìnii ɓa rìkem ɗis ŋwos a Kan Yeesus.
Ɗì rìyi ɗìn ɓi nɗem innɛ mɛ̀ɛ nfèegh lɛ ǹka yùiy a lɔ̀ŋkin, lɛ di ɓi ɓiìti kìghɛɛ̀ mààgh àdɛŋ. 
Fɔɔnnɛ i m̀pɛ̀sɛɛ foo, ǹkɛ̀n a Masedwan; i m̀ɓaa yì a Masedwan, ǹsugtìì a lɔ̀ŋkin, lɛ di ɓi ɓuŋɛn lɛ ɓi kɛǹ mɛ̀ kìfoŋì a Zyude. 
Rìɓeg ɗi m̀ɓekà lɛ nki fɔlɔɔ, ɗi resii yɛɛ lɔɔ lɛ ǹɗì kɛ̀ɛ̀ bimiɗ à ǹɗɛli, gìn ɓìɓan ɓi mɓeɓeg lɛ nki ɓi ri nya ɓìɓan ɓi mɛmùù, ɓi lèg ànɛ lɛ nɗem wɛ̀m wɛɛ ɓa cààmɛ̀n kìfog lɛ rì ɛ̀ɛ̀ rì èe èe? 
Ǹkànɛɛ bɛ̀ɗ ɗi Bɛ̀ll ànɛ à ti à roòzàg mɛ̀kàg mii, lɛ kìɓan ki tì kpaaghà mìni, ki ɓaghà ɓi mɛgheri mɛɓɛɛ̀ lɛ rì ɛ̀ɛ̀, rì èe èe. 
Ɓisuulɛ Man à Bɛ̀ll Yeesus Kiris ànɛ ɓìsii kakàlìghà ɓum foo a lɔ̀ŋkin lɛ rì mɛ̀ rì Silas rì Timote, à ɓaghà ɓi mɛgheri mɛɓɛɛ̀ lɛ rì ɛ̀ɛ̀ rì èe èe; lɔŋ ɛ̀ɛ̀ nyi rì nyi yɛɛ ri a lɔ̀ŋkii. 
Mɛ̀kàg mɛ Bɛ̀ll mɛ̀cèm mɛ ri ɛ̀ɛ̀ ànɛn ɓi nyi. Lɔŋ ɓi nyi girig nnɛ tì ti tì kalàg Bɛ̀ll ààmɛ̀n wìs lɛ ti fa nyi rìkem. 
Roànɛ à ti à kìlàg lɛ ti siìrɛn ɓi Kiris ǹɗaŋ ri mìni, roànɛ à siŋìghà ɓìsi mɔ̀ɔ mɛ lɛ tì rì ɓum ɓii yɛɛ ri Bɛ̀ll nyimiɗ. 
À rèmzìghà girig ɓìsi rì sìtam̀ wìì, à foŋ ɓìsi ɓìɗùn ɓi Nghay ɓi mɛ̀rem, ɓi ɓi resii lɛ, tì ɓiì terì ɓìrɔɔ ɓi à nyamgà ɓisu wis.
Ǹfoŋi Bɛ̀ll wusìnɛ̀ɗ, i m̀pwàa, à kì lɛ nwu, ǹsugtìghày ɓi a Kɔrɛŋt ɓisuulɛ ǹkɔ̀ngà ɓi lɛ n-yeèsi mìni. 
Ki yin ɓaà loò lɛ, ti kaakaa lɛ ti lami rìgherɛ̀n ɗin, wɔ̀lɛ ti kɔ̀ngi lɛ di tyàa sali càg ri càg ɓisuu kinyàà kin, lɛ, ɓi san ànɛ a rìgherɛ̀n ɓì ti ɓɛ̀sììrɛn.
Fɔlɔɔ nnɛ mɛ̀ɛ nghɛɛ ɓi nɗem wɛ̀m lɛ, kɛ̀ɛ nsugtiì a lɔ̀ŋkin lɛ mɓeɓsi tì ɓum mɛ̀rem. 
Lɛ i mɛ̀ɛ nfafa mini bim ɓi mɛ̀rem ghɛn yɛɛ ri lɛ à puɓsì mɛ̀ ǹɗem, i ki yin lɛ roànɛ mɛ̀ɛ mɓeɓsii ǹɗem? 
I ǹkàngày mìni yɛ̀ɛ ǹkàngày lɔɔ, ǹkìghà fɔlɔɔ lɛ, ǹkɔ̀ngà ɓi lɛ i n-yùu a lɔ̀ŋkin, mìniìɓɔmiɗ ɓɛ ɓì ghɛ̀ɛ̀sɛɛ lɛ ɓì puɓsì mɛ̀ ǹɗem, mìni yɛɛ fatì mɛ̀ ǹɗemi-kɛŋɛn. Ǹɗì rì ntyweeyi ri mìni ɓɛ̀sɛ̀ɛ̀ ɓɛ̀cèm lɛ, kìnyàà kɛm̀ ki ri kìnyàà kin ki mini ɓɛ̀sɛ̀ɛ̀ ɓɛ̀cèm. 
Ǹkàngày mìni rì coo ǹɗemi-kɛŋɛn lɛɛ̀gwey, rì misì ɓi mɛ̀tam; m̀ɓaghà ɓi ri rìyitì ɗi lɛ m̀ɓeɓsi mìni mɛ̀rem, ǹkɔ̀nkɔ̀ngà lɛ di ɓyàa yii coo nkɔ̀nɛ̀n ànɛ ǹɗì rì nyi ɓi ɓɛg wìn.
I ŋwaàdɛŋ à ɓaghà lɛ à ɓeèɓèɓsì ɓum mɛ̀rem, àa mɛ̀ nnɛ à ɓeɓsìghà nɗem, lɔŋ mìni ɓɛ̀sɛ̀ɛ̀ ɓɛ̀cèm, nsoò lɛ gàɓ ìdɛŋ ìnɛ ɓi mìni di ǹkɔ̀ni ɓi lɛ nciɓtag rìkpaa. 
Ɓi rìkuu ɗi mum yɛ̀ɛ diǹ, lèg ànɛ kìgwey ki ɓum ki ɓi mìni ki nfwààdɛɛ nyi à ghɛ̀ɛ̀sɛɛ. 
Fɔlɔɔ nnɛ ɓì ghɛ̀ɛ̀sɛɛ gì nyi kì cenɛɛ, ɓì cààsì kɔm̀ gì nyi nyoo, lɛ kɛ̀ɛ ɓa lɛ à wog rìkuu ɗi bim ɗi ɗi cee. 
Fɔɔnnɛ ǹtɔɔgh mìni lɛ, ɓi resi nɗem wu nkɔ̀nɛ̀n lɛɛ̀gwey ɓi ɓɛg wìì. 
Mɛ̀ɛ nkàniì girig mìni lɛ nfeèghrɛn mìni nghɛǹ nkòo ɓì rì rì mɛ̀wog ɓi ɓìɓan ɓìcèm. 
I ɓì cenɛɛ ŋwaànɛ à sɛ̀rii kìɓan, mɛ̀ ǹcenɛ̀n girig nyi; lɛ kìɓan ki mɛ̀ɛ ncenɛɛ, i mɛ̀ɛ nghɛ̀ɛ̀sɛɛ lɛ ǹcenɛ̀n kìɓan kidɛŋ, mɛ̀ɛ nkìi fɔlɔɔ ɓisu win ɓi mis mɛ Kiris, 
lɛ di tyɛ̀ ki càɗ Satàn lɛ a ghɛn ɓìsi bee ɓi nyòò; lɛ tì nàni ɓi rikɔ̀n ɗii.
Yɛ̀ɛ ǹkpagà a Tirowas lɛ nghagsi Syeesyee à Ɓɔlɛ à Kiris wɔɔ, ki soo ɓaghà lɛ Kan à nɛmgà mɛ̀ bee lɛ syeesyee lɛ nki kìsay kiǹ wɔɔ. 
Ǹɗem wɛ̀m wu ɓaghà ɓi ɓi ɗùm lɛ fyòoog lɛ ǹtanɛ̀ngà ɓi Tit à maaseŋi wɛ̀m wɔɔ. Fɔlɔɔ nnɛ ǹghesɛ̀ngà ɓumɓɛ a Tirowas ǹkɛ̀n a Masedwan.
Rìkem ɗyɛɛ ɓa rì Bɛ̀ll ànɛ à ti à kɛ̀ɛ̀sàg ɓìsi cààmɛ̀n kìcèm ɓi rìcee, lɛ Kiris, à ki fa ɓisi kìsay ki sàasaàtìyɛ̀n kìnùbe ki ɓi rìyi ɗi ɓɛ ghɛɛ̀sɛɛ Nyi kì yiì. 
Lɛ tì rì fɛlɛ yɛ̀ɛ tìrààre ti Kiris ɓisuu Bɛ̀ll, lɛ rì ɓi nyìinyìm à ɓumɓɛ ɓɛ ri ɓi bee ì cɛɓ rì à ɓɛ̀roɓɛ ɓɛ ri ɓi rìɗyaŋ. 
Ɓi ɓɛ̀ro ɓɛdɛŋ, kìnùbe kìn ki ri kìnùbe ki riwù, ki ki ti ki syogìì rìwu; ɓi ɓɛ̀ro ɓɛmbog, ki ɓa kìnùbe ki cɛɓ, ki kɛɛ̀ fafa cɛɓ. Ghɛn yɛɛ ri min ɗi ìtèɗ wu kìyɛn rikuu ɗi kisay yɛ̀ɛ ɗiǹ? 
Lɛ ɓìsii yin yɛ̀ɛ kìgwey ki ɓum ki ki ti ki kilàg fyèè ri jɛ̀ɛ̀ ì Bɛ̀ll; kìɓan kifog, rì nɗem wu saaɗ, ɓi ɗii ɗi Bɛ̀ll ìnnɛ ɓìsiì kakali yɔ̀ yɛ̀ɛ ɓɛ̀kìì-ɓìsay ɓɛ Kiris ɓi mis mɛ Bɛ̀ll.
Ɓìtòkì ɓiǹ ɓi resii nya lɛ tì tumɛɛ tì rìreɓsɛ̀n ɗi ɓìsiìɓɔmiɗ? Gìn ki ri nya lɛ ti ka ɓa ri ɓɛ̀kaàtà ɓɛ lɛ ɓi ghaɓ ɓìsi fɛlɛ yɛ̀ɛ ɓum ɓɛdɛŋ ɓɛ ti ɓɛ kilàg nsoò lɛ ti tɔg mìni ɓɛ̀kaàtà ɓɛ fɔlɔɔ? 
Mìni yɛɛ ri kaàtà wìs anɛ à rì ǹkànɛn ɓi mɛ̀rem mis, innɛ ɓum ɓɛ̀cèm ɓɛ ri lɛ ɓɛ yi, ɓɛ ki ɓày. 
Kɛɛ̀ rèeresɛ̀n lɛ tɛntɛ̀ɛ̀n lɛ, ɓì rì kaàtà à Kiris, ànɛ à kànɛ̀ngà, ɓi kìsay kis, àa rì fìwey, lɔŋ rì Ǹghay à Bɛ̀ll ànɛ à rì cem; kaàtà ànɛn, à kànɛ̀ngà ɓi ɓi ɓìɓoŋ ɓi gɔ̀g, à kànɛ̀ngà lɔŋ ɓi ɓìɓoŋ ɓi mɛmùù, yɛɛ lɔ̀ɔ̀ lɛ ɓi mɛ̀rem min.
Fɔlɔɔ nnɛ ǹtyweeyi wu tì rì rì wɔ yɛ̀ɛ Bɛ̀ll lɛ Kiris wu ri. 
Ki yin lɛ ɓìsiìɓɔmiɗ tì rì rì ìtèɗ wu kìyɛn com kidɛŋ ki kɛɛ ɓa lɔŋ lɛ ɓìsi yɛɛ kiì, ìtèɗ wis wu ti wu ɓalàg yì lɔŋ yɛ̀ɛ Bɛ̀ll. 
Lɛ nyimiɗ yɛɛ faghà ɓìsi ìtèɗ wulɛ ti ɓa ɓɛ̀kìì-ɓìsay ɓɛ ɓi nyɔnnyɔn à bee, ànɛ à sasaghii ɓi ɓi ɓìdɔ̀gsɛna ɓi ɓi ri ɓìkànɛn, à sasaghii lɔŋ ɓi Ǹghay ɓisuulɛ ɓìdɔ̀gsɛna ɓi ɓi ri ɓì kànɛn ɓi ti ɓi weeyì mum, kìɓan kifog Ǹghay à falàg cɛɓ.
I ɓìdɔ̀gsɛna ɓi ɓi ti ɓi weeyì ɓi kanɛ̀ngà rì ɓìkàŋga, ɓi ɓìɓoŋ ɓi gɔ̀g, kìtɛɛtɛn ki rikem ɗi Bɛ̀ll ki resɛ̀n ɗì ìtèɗ lèg ànɛ lɛ ɓɔn ɓɛ Isirayɛl ɓɛ ɓaghà ɓi lɛ ɓɛ fifìɓì ìsu wu Moyis lɛ fyɛɛyi ɓisuulɛ rìkem ɗi Bɛ̀ll ɗi lomlòmgà nyi ɓi-su, ki soo ɓaghà lɛ rìlònlòm ɗiǹ ɗi ghɛɛ̀sɛ̀ngà kìfinɛɛ gàɓ, ɗi ki ɓuɓi. 
Kìsay ki Ǹghay ki ri ɓiì ɓaà rì rìkem ɗi ɗi ri ɓiì tèghɛɛ ɗi cee fɔlɔɔ. 
I kìsay ki ki syoŋsyòŋgày ɓum ǹcɛ̀m ɓi nyoo ki ɓaghà ɗì rìkem, ki ki ghɛɛ̀sɛɛ kì kìi lɛ ɓum ɓɛɛ ɓa lɛ saaɗ ɓi mis mɛ Bɛ̀ll ki ri ɓiì ɓaà rì rìkem ɗi ɗi cee ɗiǹ. 
I ɓɛ feègh lɛ rì rìkem ɗi abɛ̀y rì ɗi ɓigomìnɛ, ki ghɛnɛ̀n lɛ, com ki ki ɓaghà ɗì rìkem abɛ̀y ki ɓaghà gì ɓi ri rìkem, lɛ rìkem ɗi ɓigomìnɛ ɗi ɓuɓsii ɗiǹ ìsuùcèm. 
Lɛ i com ki ki ghɛɛ̀sɛ̀ngà kì ɓaà ɓi maa cààmɛ̀n ki ɓaghà ɗì rìkem, bɔ̀ɓ yaŋ min innɛ com ki ki kɔkɔrii fìɗyàɓ fikɔ̀ɔ̀ ki ri ɓiì ɓaà rì rìkem?
Yɛ̀ɛ tì rì rì rìkuu ɗi dyàɓɛn ɗiǹ ɓi nɗem nnɛ ti rì rì coo ntyweeyi. 
Ɓìsii yin ɓiì kìkii yɛ̀ɛ Moyis àa nkìlàg lɛ, i à teri kìlàà, à lɔg ɓi-su lɛ ɓɔn ɓɛ Isirayɛl ɓɛ̀ kɛɛ̀ ghɛn yɛ̀ɛ kìtɛɛtɛn ki ki ɓaghà nyi ɓi-su ɓi maa cààmɛ̀n ki ghɛɛ̀sɛ̀ngà kì ɗimii. 
Kìɓan kifog ɗyomzɛ̀n ɗyaa ɗi duŋɛ̀ngà; fɔɔnnɛ à kpaŋ gɛɛ̀nɛ, nsoò ɓaa ɓàɓày Fìɗyàɓ fi bee ɓi kaàtà à Bɛ̀ll, kìlàà ki Moyis à ghekà kiǹ, kɔ lɔŋ wɔɔ, ki yin lɛ ki pɛsɛ̀n, lɛ ɓi Kiris nnɛ ki ti ki pɛsàg. 
A kpaŋ ɓi ŋwos a gɛɛ̀nɛ, cààmɛ̀n kìcèm ki ɓɛɛ̀ ɓàɓay ɓɛ̀kaàtà ɓɛ Moyis ki ɓa lɔŋ yɛ̀ɛ kìlàà kiɗɛŋ ki ri ɓɔ kì lɔghɛn ɓi mɛ̀rem. 
Wɔ̀lɛ i mum à lɔ̀ɔ̀ghrɛɛ yì yɛ̀ɛ Kan, kìlàà kiǹ ki pɛsɛ̀n. 
Kɔm̀ lɛ Kan à rì Ǹghay; ni jàŋ inɛ Ǹghay à Kan à rì yɛɛ̀nɛ ɓum ɓɛ ti ɓɛ ɓalàg ɓɛ̀kan wɔ̀ɔ̀. 
Ɓìsi ɓɛ̀sɛ̀ɛ̀ ɓɛ̀cèm ɓɛ mɛ̀su mis mɛ yin mɛ lɔghɛn ɗi kìlàà, rìkem ɗi Kan ɗyɛɛ̀ lònlom ɓi ɓìsi, yɛ̀ɛ ɓi ŋwii tì koɓsɛ̀n ɓi mis lɛ ti ɓa ɓi kìpisɛn kii, rì coo rikem ɗi ɗyɛɛ̀ ɓɔɓɔg mɓɔɓɔghɛn lɛ kìsay ki Kan ànɛ lɛ Ǹghay a kìkì.
Bɛ̀ll yɛɛ faghà ɓìsi kìsay ki ɓi kìpuɓì-nɗem wìì, fɔlɔɔ nnɛ mùm mis mɛ yin miì lɛ mɛ fɔy. 
Ɓìsiì ɓengà ɓìɓan ɓi ntoòrìɗ ɓi ɓyɛɛ̀ kìikilɛ̀n a rìnyam; cɛɓ ki ti ghɛghɛɓ ki yin ɗi mɛ̀ghèy, fɔɔnnɛ tì ki yin ɓiì lɔ̀ɔghlɔgtì jɛ̀ɛ̀ ì Bɛ̀ll. Wɔ̀lɛ rìrèsì ɗi ti rèresi saaɗ ɗyɛɛ̀ɗi ti kaakaa bee inɛ ɓum ɓɛ̀cèm ɓɛɛ tyweeyi ɓìsi ɓi mis mɛ Bɛ̀ll. 
I Syeesyee à Ɓɔlɛ ànɛ ti kakàlì a kaka ǹlɔghɛn, à rì ǹlɔghɛn ɓisuu ɓumɓɛ ɓɛ ghɛɛ̀sɛɛ kì ɗyaŋì. 
Ɓi san ànɛ a ɓumɓɛ ɓɛ ti ɓɛ ɓengì kìgherɛɛ, bɛ̀ll ì ziinɛ ì mɛ dùŋzag ɓɔ mɛ̀rem lɛ ɓɛ̀ kɛɛ̀ ghɛn yɛ̀ɛ Syeesyee à Ɓɔlɛ à rìkem ɗi Kiris a lònlòm; Kiris ànɛ à rì kìfèèghrɛnà ki Bɛ̀ll kɔmiɗ. 
Àa ɓìsiìɓɔmiɗ nnɛ ti làalamɓɛ̀n ɓi ɓìɓan ɓi Bɛ̀ll ɓi ti kpaakpàà, lɔŋ Kan Yeesus Kiris nnɛ ti làalamɓɛ̀n, tì ki kpaaghi lɛ tì rì ɓɛ̀kìì-ɓìsay ɓin ɓisuu Yeesus. 
Ɓisuulɛ Bɛ̀ll ànɛ à kpaaghà lɛ kìtɛɛtɛn kɛɛ lom ɓi birìm, nnyɛɛ lomgà kìtɛɛtɛn ɓi mɛ̀rem mis, lɛ a ki lɛ rìyi ɗi ɓum ɓɛ ri lɛ ɓɛ yi rìkem ɗi Bɛ̀ll ɗi ɗyɛɛ̀ lònlom ɓi-su wu Kiris ɗyɛɛ ghɛnɛ̀n.
Ɓìsii tɛtɛɛgh ìkum wiǹ ɓi ɓìbɔkɔ̀ ɓi ɓi ri ɓì kìyɛn ɗi fyòò, lɛ di kɛɛ ghɛnɛn lɛ tɛntɛ̀ɛ̀n lɛ coo itèɗ wu kuukuùghràkɛ̀n wiǹ, wu yin itèɗ wis, wu ri ìtèɗ wu Bɛ̀ll. 
Mɛ̀tɔɓ mɛ ri ɓìsi mɛ̀ laatakɛn ɓɛ ɓɛg ɓɛ̀cèm wɔ̀lɛ mɛ̀ kɛɛ̀ ki turi ɓìsi; tì rì rì mɛ̀riighrikì kìɓan kifog mùm mis mɛ̀ kɛɛ̀ fɔy. 
Ɓɛɛ̀ yeeyeèsì ɓìsi, kìɓan kifog Bɛ̀ll à rinii ɓi ɓìsi; ɓɛ ɓokì ɓìsi ɓi zi, ɓɛ̀ kɛɛ̀ ki ràtag ɓisì. 
Tì tɛ̀tɛɛgh rìwu ɗi Yeesus ɓi nyoo yis cààmɛ̀n kìcèm, lɛ di cɛɓ kii kɛɛ ghɛnɛn ɓi nyoo yìs. 
Lɛ ɓìsi ɓɛ ti ghɛghɛ̀ɓ, tì rì cààmɛ̀n kìcèm ɓi koŋnyòò à rìwu ɓisuu Yeesus lɛ di cɛɓ ki Yeesus kɛɛ ghɛnɛn girig ɓi nyoo yìs inɛ ì ti ì wulàg.
Fɔlɔɔ nnɛ rìwu ɗyɛɛ̀ kìki kisay ɓi ɓìsi, cɛɓ kɔɔ kikì kìsay ɓi mìni. 
Nni yɛ̀ɛ ɓìsi girig tì rì Ǹghay à rìgherɛ̀n bog, fɛlɛ yɛ̀ɛ ki ri kìkànɛn lɛ: Ǹgherɛ̀ngà fɔlɔɔ nnɛ ǹtòòghrɛ̀ngà. Ɓìsi girig tì gherɛɛ kìɓan kiǹ kɛɛ̀ki ti tòtog girig, 
tì ki yi lɛ roànɛ à ghèmzìghà Kan Yeesus, à ghèmzii gɛ girig ɓìsi ǹɗaŋ ɗi Yeesus, à ki kì lɛ ti kpaŋ a lɔ̀ŋkii nɗaŋ ɗi mìni. 
Lɛ ɓìɓan ɓi ɓìcèm ɓyɛɛ̀ ghɛɛghɛnɛ̀n ɓisu win lɛ yɛ̀ɛ geesɛ̀n ì Bɛ̀ll yɛɛ̀ kɛ̀nkɛn asu ì tèèghtèghɛ̀n, yɛ̀ɛ ki lɛ, ɓum kìtuu ɓɛɛ ɓɔɔ̀ɓɔ̀ŋzì di ɓɛɛ̀ fafa ɓìtògsɛ̀n lɛɛ̀gwey, ɓi rìkem ɗi Bɛ̀ll.
Kìɓan kiǹ kɛɛ̀ki tì càrɛɛ ɓi lɛ mɛ̀rem mis mɛɛ teɗ ìɓwɛɗ. Nsoò nyoo yìs i mɛ̀mùù yàa wààwààrɛ̀n lɔŋ lɛsàgsàg rìɓa ɗi nghay wis ɗyɔɔ suùsùgtì lɔŋ nyɔn ɓɛ̀ŋwos ɓɛ̀cèm. 
Ɓisuulɛ mɛ̀tɔɓ mɛ tì ti tì wokì ɓi maa cààmɛ̀n mɛ ri lɛ fɛnfɛn di ù fèegh mɔ rì mɛ̀nɔ̀ɓɔ̀ mɛ rikem ɗi fiɗyàɓ fikɔ̀ɔ̀ ɗi mɛ̀tɔɓ mɛ̀n mɛɛ̀ ɓùuɓuŋɛ̀n ɓisuu wis. 
Ɓìsii yin ɓiì nɔ̀ɔnɔɔ̀tì ɓìɓan ɓi ɓum ɓɛɛ̀ seesèè, lɔŋ ɓi ɓum ɓɛ ghɛɛ ɓi ɓyɛɛ̀ɓi ɓìsiì nɔ̀ɔnɔɔ̀tì ɓisuulɛ, ɓyom ɓi ɓum ɓɛɛ̀ seesèè ɓi ti ɓi finàg maa cààmɛ̀n, ɓi ɓum ɓɛ ghɛɛ ɓi, ɓi ri fìɗyàɓ fikɔ̀ɔ̀.
Lɛ tì yii lɛ, i kìlaa ki ti ghɛghɛɓ miì fɛ ɓi ziinɛ, kɛɛ ri nyoo yìs ki waàrɛɛ, tì rì rì ɓìtèetèɗ ɓi mɛɛ aɗyoo ɓi Bɛ̀ll à togà, ɓyɛɛ ri fìɗyàɓ fikɔ̀ɔ̀; mɛɛ mɛn mɛ yin mɛɛ mɛ ɓum ɓɛ toŋi rì ɓyàg ɓyaa. 
Kìɓan kiǹ kɛɛ̀ki ɓìsiì ɓemɓem ɓi kìlaa ki tì rì miì, rì coo zày ìnɛ lɛ di tyàa ɗiŋii ɓi mɛɛ mɛ aɗyoo, mɛɛ lɔgtɛn mɛm̀bog, 
di ki ki ɓaa lɛ, ɓɛ ghɛɛ lɛ, tì rì ɓɛ̀waatɛn ɓilàà, tì yin nyoo zɛy. 
Lɛ cààmɛ̀n kìcèm ki tì rì ɓi kìlaa ki, tì rì rì bemeg, mɛ̀tɔɓ mɛ laatàg ɓìsi, ki yin ɓaà loo lɛ ti kaakaa lɛ di tyàa ghasɛɛ rì nyoo yìs ìnɛ fɛ, wɔ̀lɛ ti kɔ̀ngi lɛ di tyàa ɓɔ̀ɓtɛɛ kìlaa ɓi kimbog, lɛ di cɛɓ kɛɛ miǹ com ki ki ri lɛ ki wu. 
Bɛ̀ll nyimiɗ yɛɛ pegsɛ̀ngà lɛ ɓìsii ri ɓiì lɔ̀ɔ̀ghrɛɛ ɓi rìkuu ɗi rilɔ̀ɔ̀ghrɛ̀n ɗiǹ, fɔlɔɔ nnɛ à faghà ɓìsi Ǹghay wìì ɓi sìg à kìrèmzɛnà ki kɛɛ resi lɛ, à ɓèŋɓeŋi ɓìrɔɔ ɓidɛŋ ɓisu wis. 
Fɔlɔɔ nnɛ tì rì miì ɓɛ̀ronɛn ri ìtèɗ ɓi nɗem cààmɛ̀n kìcèm, tì yii lɛ cààmɛ̀n kìcèm ki tì kaka ɓi nyoo ìnɛ tì rì rì yɔ̀, tì kaka ɓɛ̀ràɓsɛn ɗi mɛɛ mɛ Kan; 
lɛ ɓìsii yin ɓiì kɛ̀ɛ̀kɛɛ lɛ yɛ̀ɛ ti seesee ɓyom, ti kɛ̀ɛ̀kɛɛ lɛ rìgherɛ̀n. 
Ìtèɗ wu ri ɓìsi wu ronɛn ɓi mɛ̀rem lɛ pisa, fɔɔnnɛ tì rì lɛ tì ɓiìsɛ̀n kì ghɛɛ̀ kìrɔɔ lɛ ti caɗ nyoo ìnɛ tì rì ìnɛ rì yɔ̀, ti kɛǹ kì kɔ̀rii jàŋbog rì Kan. 
Kìɓan ki asu ki tì ɓiisɛɛ kì kaakaa ki ri lɛ, ti puɓsi nyi nɗem, tyàa soo kaka ɓi nyoo ìnɛ tì rì ìnɛ rì yɔ̀, tyàa soo ki ghasɛɛ rì yɔ̀. 
Ɓisuulɛ ɓìsi ɓɛ̀sɛ̀ɛ̀ ɓɛ̀cèm, tì ghɛ̀ɛ̀sɛɛ kì rɛlii ɓi mis mɛ Kiris lɛ a yɔm̀ ɓìsi, fɔlɔɔ nnɛ mum ǹcèm à ɓiì terì mɛ̀lèɓ mɛ mɛ ghɛɛ̀sɛɛ rì nyi, ɓi ɓìɓan ɓi à kìghà, nsoò ɓi syeesyee nsoò ɓi ɓeɓtɛn cààmɛ̀n ki à ɓaghà di a ka ghɛghɛɓ ɓi nyoo ì mɛ̀mùù.
Nni yɛ̀ɛ tì yii com ki ki ri lɛ rìrisì ɗi Kan, nnɛ ti kaakaa bee inɛ lɛ ti syoŋ̀ ɓum. Bɛ̀ll à yii ɓìsi lɛ syeesyee, ǹki rì rì ntyweeyi lɛ nsoò mìni, ɓì yii girig ɓìsi ɓi mɛ̀rem min ɓiɗùm. 
Tì yiìdi ɓiì tɔtɔɔgh ti nyɔɔnyɔn à rìtɔg lɛ ɓi ghaɓ ɓìsi; wɔ̀lɛ ti kɔ̀nkɔn lɛ di tyàa faa mìni bee inɛ ɓi saàsànɛ̀n ɓum kìɓan kis, fɔlɔɔ nnɛ ɓì rì ɓiì ɓaa rì com ki ɓì rì lɛ ɓì ɓàg ɓumɓɛ ɓɛɛ̀ teeterɛ̀n rìkem ɓi ɓìɓan ɓi ɓum ɓɛɛ̀ seesèè, rìkem ɗìn ɗyɛ̀ kɛɛ̀ ɓa ɓi ɓìɓan ɓi ɓi ri ɓi kɔɔ̀kɔɔ̀. 
Ɓisuulɛ i tì rì ɓìyèg, tì rì ɓìyèg ɓisuu Bɛ̀ll; i tì ki rì rì Syeesyee à ɗyomzɛ̀n tì rì fɔlɔɔ ɓisu win. 
Lɛ ǹkɔ̀nɛ̀n à Kiris à ɓanɓani ɓìsi rì ìtèɗ ɓisuulɛ ɓìsiì fèki lɛ, i mum bog à wughà ɓisuu ɓum ɓɛ̀cèm, di ɓum ɓɛ̀cèm ɓɛ ri min ɓilòŋ. 
À wughà ɓisuu ɓum ɓɛ̀cèm lɛ di ɓumɓɛ ɓɛ kaka cem ɓɛ̀ kɛɛ̀ ghɛghɛɓ ti ɓisu waa wu ɓɔmiɗ, ɓɛɛ ghɛɓ lɔŋ ɓisuu roànɛ à wughà, à ki ghèmɓɛn ɓisu wàà. 
Fɔlɔɔ nnɛ à tumɛ̀n ɓigomìnɛ ɓìsii yitii tì ɓi mum ɓi rìyi ɗi ɓi mɛ̀mùù; nsoò tì yighà Kiris ɓi rìyi ɗi ɓi mɛ̀mùù, tì yitii tì ɓi nyi ɓi rìkuu ɗi riyi ɗìn, ɓigomìnɛ. 
I mum à ti ɓi Kiris ɓiɗùm, à ti nyɔɔnyɔn à mum, lɛ tìɗyàɓ ti ɓiɓan ti mɛ ghaàgh, ɓyom ɓi nyɔn ɓyɛɛ ti. 
Ɓìɓan ɓiǹ ɓìcèm ɓi riì yɛ̀ɛ Bɛ̀ll ànɛ à kìghà lɛ paàzì ànɛ lɛ rì ɓìsi rì nyi a leg lɛ Kiris; nnyɛɛ ki faghà ɓìsi kìsay lɛ ɓum ɓɛɛ leg ɓi kìɓan ri nyi. 
Ɓisuulɛ Bɛ̀ll à ɓaghà ɓi Kiris, à kaakàà lɛ paàzì ànɛ lɛ rì nyi rì ɓum ɓɛ̀cèm a pegsɛn, kɛ̀ɛ fiɓi ɓiɓe ɓyaa; nnyɛɛ faghà ɓìsi ìtèɗ wu làalamɓɛ̀n pègsɛ̀n à kìɓan ki lɛ rì Nyi rì ɓum. 
Ɓi ɗii ɗi Kiris innɛ tì rì ɓɛ̀romɛn fɔɔnnɛ Bɛ̀ll nyimiɗ yɛɛ̀ feèfègsì mìni ɓi myɔm mis; tì ɓɔ̀ŋzaagh mìni ɓi ɗii ɗi Kiris lɛ ɓi gherɛn lɛ ɓi pegsɛn kìɓan ki lɛ rì mìni rì Bɛ̀ll. 
Roànɛ à kìghà ɓi kiɓe nsoò ŋwos bog, Bɛ̀ll à ghaasìghà nyi kìɓe ɓisu wis, lɛ di ti ghɛn kìrɔɔ ɓi kìsay ki Bɛ̀ll à kìghà lɛ ti ɓa ɓum ɓɛ saaɗ ɓi mis mìì.
Nni yɛ̀ɛ ki ri lɛ ti sasay nɗaŋ ri nyi, tì tɔɔgh mìni lɛ, kɛ̀ ɓi kì ɓaà lɛ geesɛ̀n ì Bɛ̀ll ìnɛ ɓì ghàɓkà yɛ̀ɛ wu zɛy. 
Lɛ a kalag lɛ: M̀ɓàkà bɔ̀ŋzɛ̀n yɔ̀ɔ̀ ɓi syeesyee à cààmɛ̀n; ǹghɛɓsìghà wɔ̀ ŋwosi gòri. Syeesyee à cààmɛ̀n innɛ min lɛ ɓigomìnɛ, ŋwosi gòri innɛ min lɛ ɓigomìnɛ. 
Ɓìsii kɔni ɓi lɛ di tyàa kɛ̀ɓtii mum fìɓàg nsoò ɓi bee inɛ là, lɛ kìsay kis ki ghɛɛ̀sɛɛ kì ɓaà kɛ̀ɛ̀ kìɓan ki ɓum ɓɛ ri lɛ ɓɛ cɛɛ̀cɛ̀mdɛ̀n ɓìsi miì. 
Wɔ̀lɛ ɓi ɓìɓan ɓìcèm, ɓìsiì rèresi kɔm̀ lɛ tì rì ɓɛ̀kìì-ɓìsay ɓɛ Bɛ̀ll, ɓi coo rinìɗ ɗi nɗem ɗi tì rì rì ɗyɔ ɓi rìkɛŋ, rì ɓi cɛɓ ki nyìinyìg rì ɓi ɓìɓan ɓi ɓyɛɛ̀ falag iris, 
rì ɓi ǹkulɛ̀n, rì ɓi naà-zày, rì ɓìyoòyòò ɓi ɓɛɛ̀ kìki lɛ ɓɛɛ yeesi ɓisi, rì ɓìsay ɓi ɓi fɔɔsɛɛ, rì ɓɛ̀saalo, rì rìcàɗ ɗi ɓisi zày. 
Ti rèresi lɛ tì rì ɓɛ̀kìì-ɓìsay ɓɛ Bɛ̀ll, ɓi rìtɛn, ɓi rìyi ɗi ɓiɓan, ɓi kìɓìɓi kis ki nɗem, ɓi kìpuɓì-nɗem ki tì rì rì kɔ, ɓi Kìtɛntɛ̀ɛ̀n ki Ǹghay, rì ɓi nkɔnɛ̀n ànɛ à yin ri mɛ̀ghèy, 
ɓi jɛ̀ɛ̀ ì saaɗ ìnɛ ti ghaaghagsì, rì ɓi-tèɗ wu Bɛ̀ll, rì ɓi ɓyom ɓi ribaŋì ɓi saaɗ ɓi tì rì rì ɓyɔ, lɛ rì ɓi rooroŋɗɛ̀n wɛ̀y ri ɓyɔ, rì ɓi lɛ ɓɛ gheeghrɛ̀n wɛ̀y miì; 
ɓi rìkem rì ɓi zɛɛtɛn, ɓi mɛ̀sɛɛ̀ghsɛɛgh rì ɓi tìfena; ɓɛ seesèè ɓìsi yɛ̀ɛ ɓɛ̀pwààpwaà kɔm̀ lɛ tì rì ɓumɓɛ ɓɛɛ̀ kpaakpaa saaɗ; 
lɔŋ yɛ̀ɛ ɓumɓɛ ɓɛ yii ɓi, kɔm̀ lɛ ɓum ɓɛ̀cèm ɓɛ yii ɓìsi, ɓɛ seesèè ɓìsi yɛ̀ɛ ɓumɓɛ ɓɛ ti ɓiì wiì kɔm̀ lɛ tì rì cencem, ɓɛ soo ri pɔnɔsi ɓisi ɓɛ̀ kɛɛ̀ weeyi ɓìsi; 
ɓɛ soo ri ɓeeɓeɓsì ɓìsi mɛ̀rem, ɓìsii ri lɔŋ kinyàà rì kìnyàà cààmɛ̀n kìcèm, ɓɛ seesèè lɛ tì rì ɓɛ̀soghàsogha, ɓìsii kuùkùmzì ɓum lɛɛ̀gwey, tyàa soo seèsèèrɛ̀n lɛ tì yin ɗi com, tì rì lɔŋ ri ɓyom ɓìcèm.
Tìi ntòòghrɛɛ rì mìni lɛ fwàafwàày, mìni Ɓɛ̀kɔ̀rɛ̀ŋtyɛŋ, ǹɗem wis wu nɛmɓɛ̀n lɛ vùraŋŋ ɓi ɓɛg wìn. 
Kìkpaŋ ki tì nɛmi mìni ɓi mɛ̀rem mis ki tɛɓi ɓi, ki mìnii faa ɓìsi ɓi mɛ̀rem min kɛɛ ri lɛsàg. 
Fɔɔnnɛ ntòtog ri mìni fɛlɛ yɛ̀ɛ ɓì rì ɓɔn ɓɛm, ɓaana rì ǹkɔ̀nɛ̀n ɓi ɓɛg wìs yɛ̀ɛ ànɛ ɓìsii ri rì nyi ɓi ɓɛg wìn; nɛmina girig ɓìsi mɛ̀rem min mɛcèm. 
Kɛ̀ ɓi ɓasɛn ɗi ɓumɓɛ ɓɛ yin ɓɛgherɛ̀n lɛ ɓi foŋɗɛn mìniìɓɔmiɗ ɓi kìɓèg ki ki ghɛɛ̀sɛɛ ɓi ri mìni. Cɛ kɛɛ ri lɛ ki raɗ lɛ rì saaɗ rì kìtɛ̀ŋtɛ̀ŋ? Nsoò lɛ cɛ kɛɛ ri lɛ ki raɗ lɛ rì kìtɛɛtɛn rì birìm? 
Cɛ kɛɛ ri lɛ ki ki lɛ rì Kiris rì Satàn ɓɛɛ kpaŋ jɛ̀ɛ̀ bog? Nsoò lɛ ɓas aɗi yɛɛ ri lɛ à ɓa lɛ rì ǹgherɛ̀n rì ŋwaànɛ à yin ngherɛ̀n? 
Naà-Bɛ̀ll ì wuɓsɛɛ ɓi cɛ ri ɓìnùn ɓi zɛy? Lɛ ɓìsii ri naà-Bɛ̀ll ì Bɛ̀ll ànɛ à rì cem lɔŋ yɛ̀ɛ Bɛ̀ll à kpaaghà lɛ: Ǹkìi gɛ lɛ, ǹkɔ̀rì ǹki kɛ̀ɛ̀kɛɛ ɓi nyìinyìm wàà, m̀ɓaa gɛ Bɛ̀ll wàà, ɓɔɔ ɓa ɓum ɓɛm. 
Kìɓan kiǹ kɛɛ̀ki, pɛ̀sɛɛna ɓi nyìinyìm wàà, ɓi kpaŋdɛ̀n daŋdarààŋ, rìkpaa ɗi Kan ɗyɛɛ̀ ɗìn; kɛ̀ ɓi kòm com ki ki ri rì kìsyeg, di fɔɔnnɛ ǹɗì mìni ɓiì ghàɓi ri kìnyàà. 
M̀ɓaa gɛ Seŋi wìn, mìnii ɓa mɛ̀ ɓɔn ɓɛ ɓɛ baŋì rì ɓɛ ɓɛ̀yiɓ, fɔɔnnɛ Kan à ìtèɗ wucèm a kpaaghì.
Nni yɛ̀ɛ tì rì rì mɛ̀kàg yɛ̀ɛ mɛǹ, ɓɛ̀geni ɓɛ̀m ɓɛ nɗem, tì ghɛ̀ɛ̀sɛɛ kì kìi lɛ tì ɓa ɓɛ̀tɛnɛn kɛ̀ɛ̀ tìfin ti ɓi nyoo, nsoò ti ɓi ǹghay. Ti tèèsiina nyoo lɛ ti konag kìɓaà ɓɛ̀tɛnɛn rì ìris wu Bɛ̀ll ɓi nɗem.
Nɛmina ɓìsi ìkɔ̀ɔ̀ ɓi mɛ̀rem min, tì kìghà ɓi mum kìɓan, tyɛ̀ ki ki pùmzi mum, tyɛ̀ ki teɗ mum com ɓi ǹ-yègsɛ̀n. 
Ǹ-yin ɓiì kpaakpaa kiɓan kiǹ lɛ nfa mìni bɛ̀lɛn. Lɛ yɛ̀ɛ màa kpaa mini, ɓì rì lɔŋ ɓisi ɓi nɗem nsoò ɓi cɛɓ, nsoò ɓi rìwu. 
Lɛ ǹɗì rì ntyweeyi ri mìni lɛɛ̀gwey ǹki ɓa ri ɓɛ̀azi ɓɛ ǹɗì lɛ ǹsaàsànɛ̀n mìni miì rì ɓum; ɓi mɛ̀tɔɓ mɛ̀cèm mɛ ti wowòg, ǹɗem wɛ̀m wu ri lɛ fwɛɛy lɛɛ̀gwey, kìnyàà ki ceeghì mɛ̀. 
Lɛ à tumɛ̀n yɛ̀ɛ tì kpagà a Masedwan tì ghɛɛ ɓi rifɔɔsɛ̀n nsoò lɛsàg, tì tulɛ̀ngà rì mɛ̀tɔɓ zàɓ yi aɗyoo yìcèm, lɛ rì ɓìtùrì ɓi dan, ìris ɓi nɗem. 
Wɔ̀lɛ Bɛ̀ll ànɛ à ti à fɔɔsàg mɛ̀rem mɛ ɓumɓɛ mùm mɛ ri mɛ̀ fɔlɛn, àa ǹfɔɔsii ɓìsi mɛ̀rem rì rìyù ɗi Tit àa n-yùu, 
àa lɔŋ lɛ rìyù ɗii ɗyɔ rì ɗyɔ, kìɓan kifog rìfɔɔsì ɗi ɓìi nfɔɔsii nyi ǹɗem ɗi nfɔɔsii girig ɓìsi mɛ̀rem; àa nkalii ɓìsi coo zày ìnɛ ɓì rì rì yɔ̀ lɛ ɓi ghɛǹ mɛ̀, rì mɛ̀kɛɛgh min, rì rìfalɛ̀n ɗìcèm ɗi ɓì rì ɓɛ̀falɛn a lɔ̀ŋkɛm̀, ɓìɓan ɓiǹ ɓi nkìi lɛ mɓiìsɛn tì kìwoògh kìnyàà lɛɛ̀gwey.
Kaa soo rì lɛ mɛ̀ɛ mɓeɓsii mìni mɛ̀rem ɓi kaàtà ànɛ mɛ̀ɛ nkàniì mìni, ǹ-yin lɛ ǹlemgì rìkì ɗiǹ; nni nsoò mɛ̀ɛ nlemgii, mɛ̀ɛ nghɛɛ lɛ kaàtà ànɛn àa mɓeɓsii mìni mɛ̀rem ɓi maa cààmɛ̀n. 
Ǹwoogh kìrɔɔ ɓigomìnɛ, àa lɛ yɛ̀ɛ ɓìi woogh bim, lɔŋ ɓisuulɛ bim yiǹ ìi nkìi lɛ ɓi lɔɔ̀ghrɛn mɛ̀rem. Lɛ ɓìi nwoogh bim yɛ̀ɛ kɛɛ̀ kɔ̀ngi Bɛ̀ll, ɓi lèg ànɛ tìi nkìi ɓi mini kìɓe nsoò lɛsàg. 
Lɛ bim inɛ mum à woogh yɛ̀ɛ kɛɛ̀ kɔ̀ngi Bɛ̀ll, ì ti ì kìlàg com ki lɛ mum a lɔɔ̀ghrɛn nɗem, kìɓan kiǹ ki ɓa ɓisuu gòri yìì; foo, mum à yin lɛ à lemgì; wɔ̀lɛ rìkuu ɗi bim ɗi ɗi ri ɓi ziinɛ ɗi ti ɗi syogìì rìwu. 
Ghɛɛna kɔm̀ ɓìɓan ɓi bim inɛ ɓìi nwoogh yɛ̀ɛ kɛɛ̀ kɔ̀ngi Bɛ̀ll ìi nkìi mìni; ghɛɛna rìkuu ɗi ritɔ̀n ɗi ìi faa mìni, ɗì rìkuu ɗi ɓi kpaakpaàsɛ̀n, ɗì rìkuu ɗi ǹ-yeesɛ̀n ɗi ɓì rì rì ɗyɔ ɓi mɛ̀rem, rìkuu ɗi kiɗyɔn ɗi ɓì rèsii, rì coo zày ìnɛ lɛ di ɓyàa ghɛɛ̀dii mɛ̀, ghɛɛna ɓà coo rifalɛ̀n ɗi ɓì ti rì ɗyɔ, rì coo rikɔ̀n ɗi lɛ ɓi pɔnɔsi kìɓe. Ɓìi nɗèsii zàɓ yi aɗyoo yìcèm lɛ ɓìi n-yisɛɛ ɓi ri kìɓan kiǹ. 
I mɛ̀ɛ nkàniì kɔm̀ mìni, ki n-yin gi ɓisuu ŋwaànɛ àa kìi kìɓe nsoò lɛ ànɛ ɓɛ ǹkìi kìɓe, ki nɗì ɓisuulɛ rìtɔ̀n ɗi ɓì rì rì ɗyɔ ɓi san wìs ɗyɛɛ ghɛnɛn ɓi nyìinyìm wìn ɓi mis mɛ Bɛ̀ll. 
Kìɓan kiǹ kɛɛ̀ki mɛ̀rem mis mɛ nfɔli ɓi mùm. Wɔ̀lɛ i ù pisii rìɓa ɗi mɛ̀rem mis mɛ nfɔli, kìnyàà ki Tit kɛɛ mɓiisɛɛ tì ɓìsi kì faà kìnyàà ɓi nɗem, lɛ mìni ɓɛ̀sɛ̀ɛ̀ ɓɛ̀cèm ɓìi kìi lɛ nɗem wu Tit wɛɛ maàrɛn ɓi ɗùm. 
Lɛ i ǹsɛsɛ̀kà mìni rì Tit lèg àdɛŋ, ɓìi nfaa ɓi mɛ ǹtoòrìɗ, fɔlɔɔ nnɛ yɛ̀ɛ tìi nti tì kpaaghì mìni saaɗ cààmɛ̀n kìcèm, fɔɔnnɛ mɛ̀sɛɛ̀ghsɛɛgh mɛ tì sɛsɛ̀kà mìni rì Tit mɛ nghɛnɛɛ lɛ mɛ ri mɛ̀sɛɛ̀ghsɛɛgh mɛ saaɗ. 
Fɔlɔɔ nnɛ ǹkɔ̀nɛ̀n ànɛ à rì rì nyi ɓi san wiǹ, à rì tì ǹtèghɛn à cee, cààmɛ̀n ki à yitii mɛ̀wog mɛ ɓì rì rì mɔ rì ɓum ɓɛ̀cèm, à ràɗ rì coo bɔgsɛ̀n bimiɗ ìnɛ ɓì ghàɓkà nyi rì yɔ̀. 
Ǹɗì rì kìnyàà ɓisuulɛ ǹtyweeyii mìni ɓi ɓìɓan ɓìcèm.
Ɓɔɔsoŋ̀, ti kɔ̀nkɔn lɛ di ɓyàa yii lèg ànɛ yɛ̀ɛ geesɛ̀n ì Bɛ̀ll ì rèsɛ̀ngà ɓi ɓìseŋi ɓi a Masedwan. 
Nsoò yɛ̀ɛ ɓɛ ɓaghà rì mɛ̀tɔɓ lɛɛ̀gwey, coo kinyàà ki ɓɛ nɗì rì kɔ rì kìsoghà kaa kicèm, ɓi nkìi lɛ ɓɛɛ syɔɔ̀ ɓyom lɛɛ̀gwey ri kìnyàà. 
Ǹkalii mìni lɛ, ɓɛ nsyɔ̀ɔ gàɓ ì ɓyom ìnɛ ì ghɛ̀ɛ̀sɛɛ rì ìtèɗ waa, ɓaà yiɓi ɓɛ ceesàg gì kɔm̀, mum kɛ̀ɛ kàŋ ɓɔ. 
Ɓɛ ntɔɔgh ɓìsi ɓɛ siìrɛ̀n lɛ ɓɔɔ teɗ gàɓ ɓi syɔ̀ɔ̀ à ɓyom ànɛ a kìikilɛ̀n ɓisuu ɓɛgherɛ̀n ɓɛ a Yorisalɛm. 
Com ki ɓɛ nkìi ki ncee ki tìi mɓoŋɓoŋi lɛ ɓɛ ri lɛ ɓɛ ki, lɛ ɓɛ lokà kìfalɛɛ ɓɔmiɗ ɗi Kan, ɓɛ falɛ̀n min a lɔ̀ŋkis lɛ rìkɔ̀n ɗi Bɛ̀ll.
Fɔlɔɔ nnɛ tìi ntɔɔgh Tit lɛ a ratɛn kìsay ki nkɔ̀nɛ̀n ki a lɔ̀ŋkin lɔŋ yɛ̀ɛ à tumɛ̀ngà. 
Lɛ yɛ̀ɛ ɓì rì rì ìtèɗ ɓi ɓìɓan ɓìcèm lɛ rì ɓi rìgherɛ̀n, rì ɓi ɓìtòkì, rì rìyi ɗi ɓiɓan, rì rìfalɛ̀n ɗi ɓì rì ɓɛ̀falɛn ri Bɛ̀ll kɛ̀ɛ̀ vèg, rì ǹkɔ̀nɛ̀n ànɛ ɓì rì rì nyi ɓi san wìs, fɔlɔɔ nnɛ ti kɔ̀nkɔn lɛ ɓi resi tì girig ìtèɗ win ɓi kìɓan ki geesɛ̀n ki ki ɓiì kìlɛɛ kiǹ. 
Ǹkpaa ɓi mini kìɓan kiǹ lɛ kɛɛ ɓa ǹkàŋɗɛ̀n, wɔ̀lɛ ǹɗèsii mìni rìfalɛ̀n ɗi ɓum ɓɛɗɛŋ, lɛ di ɓi yi yɛ̀ɛ ɓì rì lɛ ɓì rèsì lɛ nɗem wu geesɛ̀n wu ɓì rì rì wɔ, wu ri lɛ sɛɛghi sɛɛghi. 
Lɛ ɓì yii nɗem wu geesɛ̀n wu Kan wìs Yeesus Kiris; nyi ànɛ à ɓaghà rì ìkum, à ghaasìghà nyimiɗ soghàsogha lɛ di a kumzi mìni rì kìsoghà kii. 
Ɗyomzɛ̀n ɗyɛm̀ ɗi ɓi kìɓan kiǹ ɗyɛɛ̀ɗìn lɔɔ; wɔ̀lɛ ki ri kìrɔɔ lɛ ɓi kɛǹ asu rì kìɓan ki ɓì ghɛ̀lɛ̀ngà kì kìi ɓi bèg ìmbog; mìni yɛɛ ɓaghà ɓum ɓɛ beèbɛ̀y ɓɛ ɓɛ lokà kì ɓeègh lɛ ɓɛɛ ki com, ɓɛ ki kì kɔ. 
Ɓigomìnɛ lègsiina min kiɓan ki ɓì ɓekà lɛ ɓi ki, lɛ di syeesyee à ǹɗɛli anɛ ɓì tekà ɓi rìɓeg ɗi ɓì ɓekà a ghɛɛ̀sɛn ɗì rìroòzì ɗi ɓì ɓiì roòzii gàɓ ìnɛ yɛ̀ɛ ìtèɗ win wu ri. 
Syeesyee à rìkɔ̀n ànɛ lɛ mum a fa ɓɔgsì à ti à rɔɔghì Bɛ̀ll, lɛ Bɛ̀ll à ti à tekì rìfa ɗìn à seesèè com ki mum à rì rì kɔ, àa ki à yin ɗi kɔ. 
Kìɓan ki ǹkpaa ki yin lɛ, ɓi ɓa lɛ i ɓì ghɛɓsii ɓum ɓɛɗɛŋ mìnii rɔɓ rì kìsoghà; ki ri lɔŋ kiɓan ki lɛ ɓi ghɛɛ̀sag; 
ɓi nɗɛli wu tì rì wu miì, rìɓa ɗi ɓì rì rì ɓyom lɛɛ̀gwey ɗi ri lɛ ɗi ghɛɓsì ɓɔ ɓi kìsoghà kaa. Fɔlɔɔ nnɛ ŋwos adɛŋ ànɛ mìnii ri ɓa ɓi kìsoghà, ɓɔɔ ghɛɓsì girig mìni di ɓɔɔ ri rì ɓyom lɛɛ̀gwey. Fɔlɔɔ yɛɛ ri ɓiì kìi lɛ ɓi ɓa nɗɛli wufog. 
Fɛlɛ yɛ̀ɛ ki ri kìkànɛn lɛ: Mum ànɛ à ɓadɛ̀ngà lɛɛ̀gwey à ɓaghà ɓi ri gàɓ ìnɛ ì cee ǹɗèè; fɔɔnnɛ roànɛ à ɓadɛ̀ngà lɛsàg à kaarɛ̀ngà ɓi com.
Bɛ̀ll ànɛ àa nfaa Tit ǹɗem wulɛ a falɛn rì mìni, lɔŋ yɛ̀ɛ ɓìsi a teɗ rìkem. 
Tit à tekà kìɓan ki tì tɔkà nyi rì kìnyàà, àa nki rèsii coo rifalɛ̀n à cee fɔlɔɔ lɛ nyimiɗ yɛɛ mɓeegh lɛ a yu a lɔ̀ŋkin, 
Tì romiì Tit ǹɗaŋ ɗi maaseŋi wìs anɛ ɓi rìgherɛ̀n ànɛ rìkem ɗi ɓi kìsay kii (ki a kìki) ɓisuu Syeesyee à Ɓɔlɛ, ɗi ri ɗìsààyɛn ɓi ɓìseŋi ɓi Kiris ɓìcèm. 
À kɛ̀ɛ̀dì kìɓaà lɛ, à rì mum ànɛ ɓìseŋi ɓi Kiris ɓi ɓɔngà lɛ ti kɛɛ̀kɛɛ nɗaŋ ɗi nyi ɓi kìsay ki geesɛ̀n ki ti kìki ɓisuu rikem ɗi Kan nyimiɗ rì ɓi rìrèsì ɗi ti rèresi rikɔ̀n ɗi tì rì rì ɗyɔ lɛ ti ghɛɓsi ɓum ɓɛɗɛŋ. 
Ɓìsiì ɓɔmɓɔm lɛ ɓum ɓɛ̀ kɛɛ̀ pɛs ɓisi ɓi rìkɛ̀ɛ̀kɛ̀ɛ̀sì ɗi ɓyoo mɔ̀ɔ̀ni ɓi ntɛ̀g wu miì wu seesee ɓìsi. 
Ɓisuulɛ ɓìsiì kaakaa lɛ ti ki ɓìɓan ɓi ɓi ri lɛ syeesyee, nni àa ɓi mis mɛ Kan mɔ rì mɔ nnɛ rìkì ɗis ɗi ghɛɛ̀sɛɛ kì rɔɔtɛɛ, ɗi ghɛɛ̀sɛɛ girig lɛ ɗi rɔɔtɛ̀n ɓi mis mɛ ɓum. 
Ɓi ɓumɓɛ tì romiì, tì ɓɔ̀ɓtɛɛ yì geni wis adɛŋ ànɛ ɓi rìgherɛ̀n, à rì ŋwaànɛ tì mɛ fiɓi rifalɛ̀n ɗi ɗi cee ɗiǹ ɓi coo ntyweeyi wu à rì rì wɔ rì mìni. 
Ɓi Tit, à rì mum ànɛ ti kɛ̀ɛ̀kɛɛ ri nyi, tì ki kìki kisay nɗaŋ ɓisu win; ɓɛ̀geni ɓis ɓɛ à rìì rì ɓɔ, ɓɔɔ ri ɓumɓɛ ɓìseŋi ɓi Kiris ɓyɛɛ romiì, ɓɛɛ̀ sasay ɓisuu rikem ɗi Kiris. 
Rèsiina min ɓi mis mɛ ɓiseŋi ɓi Kiris ǹkɔ̀nɛ̀n ànɛ ɓì rì rì nyi ɓi ɓɛg wàà, ɓì kì girig lɛ rìsɛg ɗi tì ti tì sɛsɛ̀g mìni ɓi mis maa, ɗyɛɛ ghɛnɛn lɛ ɗi ri saaɗ.
Ki ghɛɓsii ɓi com lɛ nkaǹ yì mìni ɓi kìɓan ki ki seesee gɛɓsɛ̀n ìnɛ yɛɛ̀ kɔ̀ɔkɔnɛ̀n ɓisuu ɓɛgherɛ̀n. 
Ɓisuulɛ ǹ-yii syeesyee à rìkɔ̀n ànɛ ɓì rì rì nyi, innɛ mɛ̀ ǹti ǹsaàsànɛ̀n ɓumɓɛ a Masedwan ɓi san ànɛ a lɔ̀ŋkin, di nkpaakpaa ɓɔ lɛ: Ɓɛ̀gherɛ̀n ɓɛ a Akayi ɓɛ ri ɓɛ̀pègsɛn lɛ ɓɛɛ ghɛɓsi à tumɛ̀n ɓi bèg ìmbog. Fɔɔnnɛ rìfalɛ̀n ɗin ɗi nfatii ɓìseŋi lɛɛ̀gwey itèɗ ɓi nyòò. 
Ǹɗomiì ɓɔɔseŋi ɓis ɓɛ ɓi rìgherɛ̀n lɛ rìsɛg ɗi tìi nsɛɛgh mìni ɗyɛ̀ kɛɛ̀ ghɛnɛn lɛ ɗi ri zɛy ɓi ɓɛg ànɛ̀n, rì tì lɛ, ɓi ɓa lɔŋ ɓɛpègsɛn a tààkaà, fɛlɛ yɛ̀ɛ màa kpaà. 
Ki ghɛɛ̀sɛɛ ɓi lɛ, i ɓumɓɛ a Masedwan ɓɛ yuù mɛ̀ kìfoŋì, ɓɛɛ tanɛn lɛ ɓì yin ɓɛpègsɛn, fɔlɔɔ a rì ɓiì ɓaà ǹtoòrìɗ ɓi san ànɛ a ɓìsi ɓɛ tìi nɗì rì coo ntyweeyi ri mìni, kɛ̀ɛ nki ɓùŋdi ntoòrìɗ wu mìniìɓɔmiɗ ɓì rì ɓiì woògh. 
Fɔlɔɔ nnɛ mɛ̀ɛ nghɛɛ kìrɔɔ lɛ, ntɔg ɓɛ̀geni ɓis ɓɛ ɓi rìgherɛ̀n lɛ ɓɛɛ log kìyùu yi foo ri ɓìsi, lɛ ɓɛɛ pegsɛn mɛ̀fafàà min mɛ ɓì kàkà lɛ ɓì ɓiì faà rì syeesyee à ǹɗem; mɛ ghɛɛ̀sɛɛ kì ɓaà mɛ̀fafàà mɛ mɛ kilɛɛ rì syeesyee à ǹɗem àa mɛ mɛ kilɛɛ rì ìkako.
Yiina lɛ ŋwaànɛ à ɓɛ̀li ɓyom lɛsàg, à ɓiì ɓùmii girig lɛsàg; roànɛ à ɓɛ̀li lɛɛ̀gwey, à ɓùmì girig lɛɛ̀gwey. 
Ki ghɛɛ̀sɛɛ lɛ mum ǹcèm a fa lèg ànɛ yɛ̀ɛ ǹɗem wii wu feègh, kɛ̀ɛ̀ bim, kɛ̀ɛ̀ ǹkàŋɗɛ̀n, ɓisuulɛ Bɛ̀ll à ti à keesàg roànɛ à ti à falàg rì kìnyàà. 
Bɛ̀ll à ki rì rì ìtèɗ wulɛ à roòzì mìni rì ɓɛ̀mààgh mɛ̀kuu mɛ̀cèm ɓi lèg ànɛ lɛ ɓi ɓa cààmɛ̀n kìcèm rì ɓyom ɓi ɓì ghɛ̀ɛ̀sɛɛ kì ɓaà rì ɓyɔ, ɓì ki rɔ̀ɓti ti ri ɓyom lɛɛ̀gwey ɓi ɓì rì lɛ ɓì ghɛɛ̀ghɛ̀ɓsì ɓum miì. 
Lɔŋ yɛ̀ɛ ki ri kìkànɛn lɛ: À kàɓsàkà ɓìrɔɔ ɓiì, à fa rì ɓɛ̀soghàsogha, kìrɔɔ-ǹɗem wìì a rì fìɗyàɓ fikɔ̀ɔ̀. 
Roànɛ à ti à falàg ǹsalì dɛm boo ì ɓyom, à ki falag ti ɓum ɓìɗilàg ɓi ɓɛɛ ɗi, à rì mìni ɓiì faà boo ì ɓyom à tègsì yɔ̀ à ki kì lɛ, ɓìɗùn ɓi ɓi rìɓòò ɗin ɓyɛɛ teghɛn. 
À rì mìni ɓiì kumzii yɛ̀ɛ ki ghɛɛ̀sɛɛ ɓyààmɛ̀n ɓìcèm ɓi lèg ànɛ lɛ, ɓi ɓa ɓyɛ̀ ki fɔy riɓòò, rì tì lɛ, ɓum lɛɛ̀gwey ɓɛ ɓiì faà Bɛ̀ll ɓìtògsɛ̀n ɓisuu rifa ɗin ɗi tì ɓiì kɛ̀ɛ ɓɔ kìfaà. 
Ɓisuulɛ, kìsay ki rìfa ɗìn ɗi ri ɓiì kìi, kaa ɓa ɓi lɔŋ lɛ kɛɛ ghɛɓsi ɓɛ̀gherɛ̀n, wɔ̀lɛ rìfa ɗìn ɗi ɓiì tinii ɓum lɛɛ̀gwey lɛ ɓɛɛ fafa Bɛ̀ll ɓìtògsɛ̀n. 
Ɓisuulɛ gɛɓsɛ̀n ìnɛ kìsay kiǹ ki ri rì yɔ̀, ɓum lɛɛ̀gwey ɓɛ ri fa Bɛ̀ll rìkem, ɓi mɛ̀wog mɛ ɓì rì rì mɔ ɓi Syeesyee à Ɓɔlɛ à Kiris ànɛ ɓi làalamɓɛ̀n, rì ɓi rìɓòò ɗin ɗi ɗyɛɛ̀ kìki lɛ, ɓi ɓutɛn rì ɓɔ, ɓì ki ɓùtɛn ɗi ɓum ɓɛ̀cèm. 
Ɓɛ ri ɓɔ̀ŋzag Bɛ̀ll ɓisu win ri coo nkɔ̀nɛ̀n lɛɛ̀gwey ɓisuu geesɛ̀n ìnɛ Bɛ̀ll à kìghà mìni kɛ̀ɛ̀ vèg. 
Bɛ̀ll a teɗ rìkem ɓi rìfa ɗii ɗi ɗi ri kɛ̀ɛ̀ kìfèègh.
Mɛ̀ Pol! ǹtɔɔgh mìni, ɓi tɛ̀tɛ̀rɛ̀ɛ̀ rì syeesyee à ǹɗem à Kiris, mɛ̀ ànɛ ǹti ǹsɛɛ̀dàg mɛ̀ɛmiɗ ɓi zi ɓi mis min, kìɓan kifog, cààmɛ̀n ki ǹɗì mìni fìràɓ, m̀ɓa rì kìghɛɛsii ɓi san wìn lɛɛ̀gwey. 
M̀ɓɔ̀ŋzaagh mìni lɛ, kɛ̀ ɓi kì com ki lɛ i ǹkpaŋi foo, mɓa ǹtiniyɛn lɛ nki rìbaŋì ɗi nɗem wɛ̀m wɛɛ̀ fèfeg lɛ ǹɗì ɓiì kìi ri kìghɛɛsii kicèm, rì ɓumɓɛ ɓɛɛ̀ fèki lɛ ɓìɓan ɓi ti kìkì ɓi ri lɛ ti kaakaa kirɔɔ ki ɓi mɛ̀mùù.
Ki ri lɔŋ saaɗ lɛ tì rì ɓi nyoo ì mɛ̀mùù, kìɓan kifog tì yin ɓiì ɗùùɗuu ri mɛ̀ghèy mɛ ɓi mɛ̀mùù. 
Ɓisuulɛ ɓyom ɓi ribaŋì ɓi ti ɗùùɗuu wɛ̀y ri ɓyɔ, ɓi yin ɓyom ɓi mum à mɛ̀mùù yɛɛ syaagh; ìtèɗ wu ɓyom ɓìn wu riì yɛ̀ɛ Bɛ̀ll lɛ ti ɓɛki gari yi yi teèsɛɛ. Ɓìsii ti tì wààghì lɛ rì ɓìyèg ɓi momzɛ̀n, 
rì mɛ̀tèɗ mɛcèm mɛ mɛɛ̀ kaakaa lɛ mɛɛ ɗuu rì rìyi ɗi ɓum ɓɛ ri lɛ ɓɛ yi Bɛ̀ll; fɔɔnnɛ ti kìlag com ki lɛ fèg bimiɗ a ɓa ǹkpàn, à ki kì Kiris mɛ̀wog. 
Tì rì ɓɛ̀pègsɛn lɛ ti fa ǹtoòtèɗ wucèm wu wu ri lɛ wu ghɛnɛ̀n ǹtɔɓ à tumɛ̀n ɓi cààmɛ̀n ki ɓì rì ɓiì rèsii lɛ ɓì rì rì mɛ̀wog yɛ̀ɛ ki ghɛɛ̀sɛɛ.
Ghɛngiina ɓìɓan lɔŋ yɛ̀ɛ ɓi ri; i ŋwaàdɛŋ à konaagh kì yii rì nɗem wii wucèm lɛ, à rì mum à Kiris, à ghɛ̀ɛ̀sɛɛ kì yitii ɓi nɗem wii lɛ, ɓìsi girig tì rì ɓum ɓɛ Kiris lɔŋ yɛ̀ɛ nyi. 
Nni nsoò màa cìɓtaagh rìsaàsànɛ̀n ɗi itèɗ wu rilàmì wu Kan à faghà ɓìsi lèg àdɛŋ, lɛ ti ki lɛ rìgherɛ̀n ɗin ɗyɛɛ tɔɔ̀, àa lɛ ti yogsi ɗyɔ, màa wog ɓi ntoòrìɗ. 
Lɛ di kɛ̀ kɛɛ̀ ɓa yɛ̀ɛ nkɔ̀nkɔn lɛ nniŋzi mìni nyoo rì ɓɛ̀kaàtà ɓɛm. 
Ɓisuulɛ ɓɛ ti ɓɛ kpaaghì lɛ: Ɓɛ̀kaàtà ɓɛ Pol ɓɛ kiì lɛ ɓɛ nyɛn ɓɛ ki tèèsɛn, kìɓan kifog, cààmɛ̀n ki nyimiɗ yɛɛ rɛrɛlii, à ɓa kɛ̀ɛ̀ ìtèɗ, ɓìtòkì ɓii ɓi ki ɓa ɓitòkì ɓi ɓum ɓɛ ri lɛ ɓɛ sɛɛtì. 
Ŋwaànɛ a tòtog fɔlɔɔ a ghɛ̀ɛ̀sɛɛ kì yii lɛ, lèg ànɛ yɛ̀ɛ tì ti tì tòòghràg ɓi ɓɛ̀kaàtà ɓis di tì rì fìràɓ, innɛ tì rì ɓiì kìi di ɓìsiìɓɔmiɗ tì rɛrɛlii.
Ɓìsii ghɛɛsii ɓi lɛ ti teɗ ǹɗɛli, nsoò lɛ ti feèghrɛn ɓìsiìɓɔmiɗ ri ɓum ɓɛdɛŋ, ɓɛ ɓɛ ti ɓɛ sɛɛghràg ɓɔmiɗ. Wɔ̀lɛ ɓɛ ri ɓìyèg yɛ̀ɛ ɓɛ ti ɓɛ feèghràg ɓi vèg ìnɛ ɓɔmiɗ ɓɔ yɛɛ rɛsii, ɓɛ ki teɗ ɓɔmiɗ ɓi sìg à vèg ìnɛ ɓum ɓɛ ghɛɛ̀sɛɛ kìfèèghrɛɛ ri yɔ̀. 
Ɓi ɓɛg ànɛ a lɔ̀ŋkis, tì kɔ̀ni ɓi lɛ ti sɛɛghrɛn tì ceesì ǹɗèè, wɔ̀lɛ ɓìsii ri lɔŋ ɓiì sugtɛɛ ɓi mɛ̀rèè mɛ Bɛ̀ll à rèsàkà ɓìsi, yɛ̀ɛ à faghà ɓìsi ìtèɗ wulɛ ti kpaŋ girig a lɔ̀ŋkin. 
Tì cee ɓi mɛrèè yɛ̀ɛ ɓɛɛ̀ kali lɛ, tì kpagà ɓi foo a lɔ̀ŋkin; ɓisuulɛ ki ri saaɗ lɛ tì kpagà a lɔ̀ŋkin ɗi Syeesyee à Ɓɔlɛ à Kiris. 
Ɓìsii yin ɓiì sɛɛghsɛɛ̀ghrɛ̀n tì ceesàg ǹɗèè ɓi kìsay ki ɓum ɓɛdɛŋ, kìɓan kifog tì rì rì ǹtyweeyi lɛ rìgherɛ̀n ɗin ɗi ri ɓiì tɔɔ̀, fɔlɔɔ nnɛ tì ɓiì kìi kisay ki ki ri ɓiì ghɛnɛɛ ɓi nyìinyìm wìn ki cee fɔlɔɔ, ɓi mɛ̀rèè mɛ Bɛ̀ll à faghà ɓìsi. 
Yɛ̀ɛ tì ɓiì ghagsii Syeesyee à Ɓɔlɛ ɓi ɓɛ̀kòdò ɓɛ ɓɛ ri di ù cee mìni, à cee lɛ ti saàsànɛ̀n kìsay ki ki mɛ kìlɛn ɓi jàŋ i ɓum ɓɛɗɛŋ. 
Fɔlɔɔ nnɛ mum ànɛ à kɔ̀ni lɛ a saàsànɛ̀n, à ghɛ̀ɛ̀sɛɛ kìsaasanɛ̀n ɓi Kan ɓiɗùm. 
Ɓisuulɛ, àa ŋwaànɛ a sɛɛghsɛɛ̀ghrɛ̀n nyimiɗ innɛ ɓɛ ri ɓiì kalii lɛ rìkì ɗii ɗi ri lɛ syeesyee, lɔŋ roànɛ Kan à sɛɛgh innɛ rìkì ɗii ɗi rɔɔtɛɛ.
Eɗ, i ɓyàa rì lɛ ɓì cenɛ̀n lɛ nghas̀ kìyèg lɛsàg! kìɓan kifog, ɓì rì mɛ̀ ɓiì cenɛɛ! 
Ɓisuulɛ, ǹɗì rì yɔ̀ɔ̀tì ɓi san wìn, yɔ̀ɔ̀tì ànɛn à rìì yɛ̀ɛ Bɛ̀ll rì kìsyɔ̀ɔ̀ lɛ, ɓì rì fɛlɛ yɛ̀ɛ gɔ̀n ì giɓ ìnɛ ì ka yiɓi ɓɛbaŋì, ì ki ɓa ntɛnɛn, ìnɛ ì kàkà lɛ ì ɓiì wɔlì m̀bobog à yii lɛ Kiris. 
Nsoò fɔlɔɔ, ǹɗì rì mɛ̀riighrikì lɛ, fɛlɛ yɛ̀ɛ nyoo ì yègsìghà Ɛɛvɛ rì ɗyomzɛ̀n ɗi ì ɓaghày rì ɗyɔ, mɛ̀yitì min mɛ̀ kɛɛ̀ ɓa lɛ mɛ ɓuùsɛ̀n ɓi lèg ànɛ lɛ ɓi rini lɛ rì rìsɛɛ̀dì ɗi mìniìɓɔmiɗ ɓi zi, rì rìtɛn, lɛ ɓyɛɛ̀ɓi ɓì ghɛ̀ɛ̀sɛɛ kì ɓaà rì ɓyɔ, ɓi ɓɛg ànɛ yɛ̀ɛ Kiris. 
Ɓisuulɛ ki yeesii ɓi mini lɛ ŋwaàdɛŋ a yu mìni kì kalii kiɓan ki Yeesus àdɛŋ, ànɛ à yin anɛ ɓìsii kalìghà mìni, nsoò lɛ ɓi teɗ Ǹghay àdɛŋ ànɛ à yin Ǹghay ànɛ ɓì ɓaghà di ɓì mɛ teɗ, nsoò lɛ Syeesyee à Ɓɔlɛ àdɛŋ ànɛ à yin anɛ ɓì tekà. 
Mɛ̀ɛ nfèfeg lɛ ɓum ɓin ɓɛ ɓi seesee lɛ ɓɔ yɛɛ ri ɓyoo ɓɛkɛ̀nì-fìtom ɓɛ cee ɓi mɛ ɓi com kidɛŋ nsoò lɛsàg. 
Nsoò yɛ̀ɛ m̀ɓiisɛɛ ɓi ki yiì kìtòkì, ǹ-yin zɛ̀zɛɗ ɓi kìɓan ki ki seesee rìyi. Tì mɛ rèsi mini kìɓan kiǹ bee lɛ bee ɓyààmɛ̀n lɛɛ̀gwey.
Gìn mɛ̀ yɛɛ sɛrìghà nya yɛ̀ɛ ǹsɛɛ̀dɛ̀ngà mɛ̀ɛmiɗ ɓi zi lɛ mɓɔgsi mìni, cààmɛ̀n ki ǹghagsìghà mìni Syeesyee à Ɓɔlɛ à Bɛ̀ll zɛy rì zɛy, kɛ̀ ɓi kòòsɛn? 
M̀pùmzìghà ɓìseŋi ɓi Kiris ɓidɛŋ, yɛ̀ɛ mɛ̀ɛ ntekii mɛ̀lèɓ a lɔ̀ŋkaa di nkìki kisay foo a lɔ̀ŋkin; 
nni nsoò yɛ̀ɛ kìsoghà ki ɓangà mɛ̀ cààmɛ̀n ki m̀ɓaghà foo a lɔ̀ŋkin, ǹtɛ̀g wɛm̀ wu syɔngà ɓi wààdɛŋ ɓi nto. Ɓisuulɛ ɓɔɔseŋi ɓis ɓɛ ɓi rìgherɛ̀n ɓɛ ɓɛ pɛsɛ̀ngày a Masedwan, ɓɛ faghà mɛ̀ com kìcèm ki ki kaarɛ̀ngà mɛ̀; ǹlɛkà bee bimiɗ lɛ kɛ̀ɛ mɓa ntɛ̀g wu wɛɛ yɔŋi mìni ɓi nyoo, fɔɔnnɛ ǹɗì ɓiì ki lɛlɛɛgh kiɓan kiǹ. 
Lɛ saaɗ à Kiris ànɛ à rì ɓi mɛ̀, ǹkalii jɛ̀ɛ̀ aɗyoo lɛ, ɓi ɓìlànà ɓi zi ɓi a Akayi, mum à yin lɛ à règ mɛ̀ rìsaàsànɛ̀n ɓi kìɓan kin. 
Ɓisuucɛ nnɛ ǹkpaa fɔlɔɔ? Lɛ yɛ̀ɛ ǹkeesii ɓi mini? Bɛ̀ll yɛɛ yii! 
Ǹɗì ɓiì kɛ̀nkɛni asu ɗì rìkìkì ɗi nkìki ɗi, lɛ di m̀pisi ɓìɓan ɓìcèm ɓi ɓum ɓɛdɛŋ ɓɛ ri lɛ ɓɛ ɓanɛ̀n miì, lɛ ɓɛɛ̀ kaakalɛ̀n lɛ ɓɔɔ̀ kìki girig kìsay ki ɓìsiì kìkì. Ɓum ɓɛdɛŋ ɓɛɛ̀ kaakaa com ki ɓɛɛ ɓanɛn miì lɛ ɓɛɛ ki fɔlɔɔ. 
Ɓumɓɛ̀n ɓɛ ri ɓumɓɛ ɓɛɛ̀ pwààpwaa lɛ ɓɛ ri ɓɛ̀kɛ̀nì-fìtom ɓɛ Yeesus ɓɔ ɓɛ̀kìì-ɓìsay ɓɛ ɓɛɛ̀ yèeghyegsì ɓum, ɓɛ reèghrèŋɗɛ̀n lɛ ɓɛ̀kɛ̀nì-fìtom ɓɛ Kiris. 
Kìɓan kiǹ ki yin kiɓan ki kuurakɛn ɓisuulɛ Satàn nyimiɗ a rèsag fɛlɛ yɛ̀ɛ ŋwaà-fìtom a ǹlònlomɛn kitɛɛtɛn. 
Fɔɔnnɛ ki yeesɛɛ ɓi lɛ ɓɛ̀kìì-ɓìsay ɓii girig ɓɛɛ resɛn ɓi mis mɛ ɓum lɛ ɓɛ ri ɓɛ̀kìì-ɓìsay ɓɛ roànɛ à rì lɛ saaɗ. Rìsyɔn ɗyaa ɗi ɓaa gɛ lɔŋ yɛ̀ɛ mɛ̀kìkìì maa mɛ ri.
M̀ɓììtii kì kpaà lɛ: mum kɛ̀ɛ teɗ mɛ yɛ̀ɛ kìyèg, nkòo lɛ, ɓì ghɛɛ lɛ ǹɗì kìyèg, ghàɓina mɛ̀ ɓi sìg à kìyèg, di fɔɔnnɛ mɛ̀ɛ nki girig maa kalɛn lɛsàg. 
Kìɓan ki nkpaakpaa ɓigomìnɛ, ki yin rikɔ̀n ɗi Kan, kìɓan kifog, ntòtog yɛ̀ɛ ŋwaànɛ à ɓùùsɛɛ, à ki yi syeesyee à rìyi lɛ, à rì rì kìɓan ki à rì lɛ à kaàkàlɛ̀n ɓi mis mɛ ɓum. 
Lɛ yɛ̀ɛ kìgwey ki ɓum kɛɛ̀ kaakalɛ̀n ɓìɓan ɓi ɓi mɛ̀mùù, mɛ̀ ǹɗì girig ɓiì kalɛɛ mɛkuu mɛ ɓiɓan mɛǹ. 
Mìni ɓɛ ɓì rì ɓum ɓɛ ɗyomzɛ̀n, ɓì ti ɓì cenàg lɛ ɓi kɔri rì ɓumɓɛ ɓɛ ri ɓìyèg, kɛ̀ kɛɛ̀ yeesi mini. 
Ɓisuulɛ ɓì ti ɓì cenàg lɛ ɓɛɛ ghaàsi mìni ɓɛ̀kpàn, ɓɛ ɗiɗì mìni, ɓɛ puùpùmzì mìni, ɓɛ nyuùnyùŋzàg mìni, ɓɛ ki ŋɔ̀ɔŋɔgtàg mìni ɓi-su. 
Nkpaaghi lɛ, kìɓan kiǹ ki ri ɓìsi ǹtoòrìɗ; ki pisɛɛ yɛ̀ɛ tìi nɗèsii lɛ tì rì rì ìkɔ̀g, ɓi rìcàrɛ̀n ɗiǹ, nsoò fɔlɔɔ, kìɓan kicèm ki mum à rì lɛ à ghɛɛsì kì kpaà, mɛ̀ girig ǹɗì lɛ ǹghɛɛsì kì kpaà kɔ; ntòtog yɛ̀ɛ ŋwaànɛ à rì kìyèg. 
Ɓaa soo rì ɓɛ̀-Ebìreegh, mɛ̀ ǹɗì girig muu Ebìreegh; ɓaa soo rì ɓumɓɛ a Isirayɛl, mɛ̀ ǹɗì girig kìbog ki miì; ɓaa soo rì dòò yi Abiraham, mɛ̀ ǹɗì girig dòò yìì. 
I ɓɛ ri ɓɛ̀kìì-ɓìsay ɓɛ Kiris m̀ɓa kìyèg ki kɔɔ̀kɔɔ̀ lɛ mɛ̀ ǹɗì ǹkìì-kìsay a Kiris ǹcee ɓɔ, ɓi ɓìsay ɓi m̀mɛ kì, nni àa foo ri foo, ǹcee ɓɔ ɓi naà-zày yi m̀mɛ kɛ̀n, à kɛ̀n kì kpaŋì ɓi zàà yi ɓɛ mɛ kwiy mɛ, rì ɓi ɓɛ̀koŋnyoo ɓɛ riwù ɓɛ ǹti ǹghaaghràg miì ɓyààmɛ̀n lɛɛ̀gwey. 
Gɛ̀n yitaǹ innɛ Ɓɛ̀yudɛ̀n ɓɛ mɛ ɓog mɛ zàà ìnɛ, ɓɛ ɓog mum mɛ̀kpas rìtin ɗì ǹtɛ̀ɗ rì taànìn, 
ɓɛ ɓog mɛ̀ kìtòn gɛ̀n yiraa, ɓɛ rogì mɛ̀ gɔ̀g gɛ̀mbog, kìkɔm ki sigtɛ̀n mɛ̀ gɛ̀n yiraa; ǹghagsì bimiɗ à ŋwos rì bimiɗ à ìru ɓi mɛ̀nig; 
Mɛ̀ɛ nkɛ̀ɛ̀kɛɛ cààmɛ̀n kìcèm, rì mɛ̀kòò ǹtutùlɛ̀n rì ɓɛ̀koŋnyoo ɓɛ ɓi don yi ɓɛ rìɓày, rì ɓɛ̀koŋnyoo ɓɛ ɓɛ̀fàràfara, rì ɓɛ̀koŋnyoo ɓɛ ɓɛ riì mɛ̀ a ɓɛ̀geni ɓɛ̀m ɓɛ Ɓɛ̀yudɛ̀n, rì ɓɛ ɓɛ riì mɛ̀ a ɓumɓɛ ɓɛ yin Ɓɛ̀yudɛ̀n, rì ɓɛ̀koŋnyoo ɓɛ ɓi bàn, rì ɓɛ ɓireɓ, rì ɓɛ ɓi rìɓày à kìkòn; ǹtulɛ̀n rì ɓɛ̀koŋnyoo ɓi nyìinyìm à ɓumɓɛ ɓɛɛ̀ ɓɔ̀ŋɓɔŋ lɛ ɓɛ ri ɓɔɔseŋi ɓis ɓɛ righerɛ̀n. 
M̀mɛ kì ɓisay ɓi ɓi teèsɛɛ, ǹki tulɛn ɗi ɓìtèetèɗ ɓi mɛfèèghrɛn, m̀mɛ kì lɛ, ǹkɔ̀rì ɓɛ̀saalo, ǹwog com ki lɛ zày, rì ki lɛ kìnɔli, ɓyààmɛ̀n ɓidɛŋ mɓa ǹtiniyɛn lɛ ǹcèlì ɓìɗilàg, ǹki wog com ki lɛ kìfɛɓ, kìtòn zɛy à pyèn mɛ̀ mis. 
Kɛ̀ɛ nki ɓày ɓiɓan ɓimbog, fɛlɛ yɛ̀ɛ ǹtɛ̀g wu wu ri mɛ̀ ɓi nɗem ɓɛ̀ŋwos ɓɛ̀cèm, wɛɛ ri lɛ ǹɗem wɛ̀m wɛɛ̀ cɛɛcɛɛ̀rɛ̀n rì ɓìseŋi ɓi Kiris ɓìcèm. 
I ŋwaàdɛŋ à rì kɛ̀ɛ̀ ìtèɗ, ǹghɛnɛ̀n mɛ̀ɛmiɗ kɛ̀ɛ̀ ìtèɗ, i ŋwaàdɛŋ à kpìi ɓi kìɓe ɓiɗùm, kìɓan kiǹ ki fa mɛ̀ coo rikɛŋ lɛɛ̀gwey ɓi nɗem.
I ki ri lɛ mum a saàsànɛ̀n, lɔŋ rìɓa ɗyɛ̀m ɗi ǹɗì kɛ̀ɛ̀ ìtèɗ, ɗyɛɛ̀ɗi ǹsanɛ̀n. 
Bɛ̀ll ànɛ à rì Seŋi Kan Yeesus ànɛ à ki rì rì rìkem fiɗyàɓ fikɔ̀ɔ̀, à yii lɛ ǹ-yin ɓiì pwààpwaa. 
Yɛ̀ɛ m̀ɓaghà a Damas, gɔmìnà ànɛ à sasàlà rìfòm ɗi lɛ Aretas, à rɛsàkà ɓɛ̀sujàà a mɛ̀suunaa mɛ gari i bàn lɛ ɓɛɛ ɓan mɛ̀. 
Kìɓan kifog, ɓɛ rɔŋzìghà mɛ̀ ɓi wonɗò à gari, ɓɛ ki sɛɛ̀di mɛ ɓɛg àmbog, ǹkàŋɛn ɓi kìkpoŋ, fɔɔnnɛ ǹghɛɓkà ŋwaànɛ̀n.
Ki ghɛɛ̀sɛɛ nya lɛ mum a kalɛn? Ki ghɛɓsii ɓi com nsoò lɛsag. Nsoò fɔlɔɔ m̀ɓiì kpaŋì ɓi jàŋ inɛ mɓuŋ ɓìɓan ɓi Kan à rèsìghà mɛ̀, rì ɓi à kìghà lɛ n-yi.
Ǹ-yii kìristɛ̀n àdɛŋ ànɛ à ɓɔkà aɗyoo, à kpaŋ ɓi ɗyoo ɗi kiraa, ki ti gɛɛ̀nɛ bèg ǹtɛ̀ɗ ɗì yinin, wɔ̀lɛ com ki ǹ-yii ɓi ki ri lɛ: ǹ-yii ɓi nkòo à ɓɔkà rì nyoo yìì bimiɗ, nkòo ki lɛ ǹghay wii wɔ yɛɛ ɓɔkà, lɔŋ Bɛ̀ll yɛ̀ɛ yii. 
Ǹki yii lɛ nkòo ŋwaànɛ̀n à ɓaghà fɔlɔɔ ri nyoo yìì gi yɔ̀, nkòo à ɓaghà kɛ̀ɛ̀ yɔ̀, Bɛ̀ll yɛ̀ɛ yii, mɛ̀ ǹ-yii ɓi. 
Ŋwaànɛ̀n à ɓɔkà à kpaŋ a pàràɗis, à wog jɛ̀ɛ̀ yidɛŋ yi mum à yin lɛ à yi rìɓììtì, yi ɓɛ ki yin lɛ ɓɛ gherɛ̀n lɛ mum a kpaà. 
Màa rì lɛ ǹkaàkàlɛ̀n lɛ ǹɗì rìkuu ɗi mum ɗìn, kìɓan kifog ǹ-yin lɛ ǹkalɛ̀n ɓisu wɛ̀m mɛ̀ɛmiɗ, di ki ri nya ɓi ɗi lɛ, nkpaa ɓìɓan ɓi ɓi resii lɛ ǹɗì kɛ̀ɛ̀ ìtèɗ. 
I màa kɔ̀ni lɛ nkaàkàlɛ̀n, di ǹ-yin lɛ mum à ghɛn mɛ̀ yɛ̀ɛ kìyèg ɓisuulɛ ɓìɓan ɓi ǹɗì lɛ ǹkpaa, ɓi ri ɓìɓan ɓi saaɗ. Wɔ̀lɛ ǹti m̀ɓèngì rìkaàkàlɛ̀n ɓisuulɛ ŋwaàdɛŋ kɛ̀ɛ ɓa lɛ a foŋ mɛ̀ ɓi nɗɛli wu wu cee ǹdɛli wu wu ghɛɛ̀sɛɛ rì ɓìɓan ɓi à ti à ghɛngì mɛ̀ di nkìkì, rì ɓi à ti à wokì mɛ̀ di nkpaakpàà. 
Ɓisuulɛ ɓìɓan ɓi Kan à rèsìghà mɛ̀ ɓi ri ɓɛ̀geni ɓiɓan ɓɛ kuukuùghràkɛ̀n. Rì ɓi ɗi lɛ, ɓìɓan ɓiǹ ɓyɛ̀ kɛɛ̀ san mɛ, nnɛ ɓɛ fogà mɛ̀ zɔrì ìdɛŋ ɓi nyoo, ì rì yɛ̀ɛ ŋwaà-fìtom a Satàn, ànɛ à ghɛ̀ɛ̀sɛɛ mɛ̀ kì ɓooɓokì mɛ̀ɓɛn, lɛ di a reg mɛ̀ rìkì ɗi ɓidaŋà. 
Gɛ̀n yiraa nnɛ m̀ɓɔ̀ŋzàkà Kan lɛ a pisi mɛ̀ zɔrì ìnɛn, 
à ki ɓàg mɛ lɛ: Geesɛ̀n yɛ̀m ì ghɛɛ̀sɛɛ rì wɔ̀ ɓisuulɛ ìtèɗ wɛm̀ wu ti wu resàg lɛ tɛntɛ̀ɛ̀n jàŋ inɛ mum à rì kɛ̀ɛ̀ ìtèɗ. Fɔɔnnɛ ǹɗì ɓiì ɓiisɛɛ min ki woògh kìrɔɔ lɛ nkaakàlɛ̀n rìɓa ɗyɛ̀m ɗi kɛ̀ɛ̀ ìtèɗ lɛ di ìtèɗ wu Kiris wɛɛ saàgh ɓi mɛ̀. 
Kìɓan kiǹ kɛɛ̀ki ǹti ǹwokì kìrɔɔ ɓi rìɓa ɗyɛ̀m ɗi kɛ̀ɛ̀ ìtèɗ, rì tìsɛm ti ɓɛ ti ɓɛ sɛmgàg mɛ̀, rì ɓɛ̀ǹkàŋɗɛ̀n ɓɛ ɓɛ ti ɓɛ kagì mɛ̀, rì ǹ-yeesɛ̀n ànɛ ɓɛ ti ɓɛ yeesàg mɛ̀, rì ɓìɓan ɓi iris ɓi ǹti ǹtulàg rì ɓyɔ ɓisuu Kiris, ɓisuulɛ cààmɛ̀n ki ǹɗì kɛ̀ɛ̀ ìtèɗ, kɛɛ̀ki ǹki tèèsɛɛ miǹ.
Mɛ̀ mmɛ ghay kiyèg, kìɓan kifog, mìni yɛɛ tinìghà mɛ̀ lɛ nghay kìyèg, lɛ mìni yɛɛ ghɛɛ̀sɛ̀ngà lɛ ɓì sɛg ɓum mɛ̀. Lɛ nsoò yɛ̀ɛ ǹ-yin bimiɗ à mum, ǹ-yii ɓi lɛ ɓumɓɛ ɓɛɛ̀ kpaakpaa lɛ ɓɔ yɛɛ ri ɓyoo ɓɛkɛ̀nì-fìtom ɓɛ Yeesus ɓɛ cee mɛ̀ ɓi com kidɛŋ. 
Ɓìɓan ɓi ɓyɛɛ̀ rèresi lɛ ǹɗì ǹkɛ̀nì-fìtom a Yeesus ɓi ghɛnɛ̀ngà ɓi nyìinyìm wìn ɓi rìyi ɗi rinìɗ ɗi nɗem ɓi mɛ̀kuu mɛ mɛfèèghrɛn mɛcèm, rì ɓi ɓìrèmzɛnà ɓi ɓiɓan, rì dàm yi ɓiɓan, rì ɓɛ̀koŋnyoo ɓɛ ɓiɓan. 
Kìɓan aɗi kɛɛ rɔɓkà kɛ̀ kɛɛ̀ kìlɛn a lɔ̀ŋkin lèg ànɛ yɛ̀ɛ kɛɛ̀ kìikilɛ̀n ɓi ɓìseŋi ɓi Kiris ɓimbog? I ki cee ɓi nya lɛ kìɓan ki lɛ ǹtɛ̀g wɛm̀ wu syɔngà ɓi mìni ɓi nto! Nni mìnii cenɛɛna mɛ̀ rìkì ɗiǹ lɛ ɗi ri zɛ̀ɗ.
Ɓì ghɛɛ! Ǹti jàŋbog lɛ n-yutiì foo a lɔ̀ŋkin ɓi gɛ̀n i kìraa, nni ǹtɛ̀g wɛm waa ki syɔn ɓi mini ɓi nto, ɓisuulɛ àa ìkum win wɛɛ̀wu nfɔmfɔ̀m, lɔŋ mìniìɓɔmiɗ ɓɛɛ̀ɓɛ nkɔ̀nkɔ̀n; lɛ àa ɓɔn ɓɛɛ ghɛɛ̀sɛɛ kì taŋzɛɛ ikum ɓisuu ɓɛyalì ɓaa, lɔŋ ɓɛ̀yalì ɓɛɛ ghɛɛ̀sɛɛ kì taŋzɛɛ ikum ɓisuu ɓɔn ɓaa. 
Ɓi san wɛ̀m, ǹɗì lɛ ǹwog kìrɔɔ lɛ nkpaŋzi mɔ̀ɔ̀ni mɛ̀cèm mɛ ǹɗì rì mɔ, ǹki kàɓɓɛn mɛ̀ɛmiɗ ɓisuu ɓyɛɓ ɓin; nni i mɛ̀ ǹkeesii mìni fɔlɔɔ ǹcìɓtàg, ɓisuucɛ nnɛ mìnii keesì mɛ̀ lɛsàg?
Ɓì rì min lɛ ɓì gherɛ̀n lɛ ǹtɛ̀g wɛm̀ wu ɓaghà ɓi mini ɓi nto, kìɓan kifog ŋwaàdɛŋ à rì lɛ à fèg lɛ ǹɗì ghèghey nni m̀ɓɔ̀gà mìni ɓi mɛ̀ghèy. 
M̀ɓaghà nya lɛ ǹɗiɗì mìni ɓyom ɓi gòò ì kìbog ki ɓi ɓumɓɛ ǹɗomgày mìni? 
M̀ɓɔ̀ŋzàkà Tit lɛ a yu a lɔ̀ŋkin ǹki rom nyi rì maaseŋi wìs anɛ ɓi rìgherɛ̀n; nni Tit yɛɛ ɓaghà lɛ à yègsì mìni lɛ a ɗiɗi mìni ɓyom? Mɛ̀ɛ nfèki lɛ ɓìsiìcèm tì ɗyenɗyèngà lɔŋ ikòò wu fog, tì ki nɔ̀ɔnɔɔ̀tì bee bog.
Kaa finɛn yɛ̀ɛ ɓyaà fèfèg lɛ ɓìsiì kpaakpaàsɛ̀n ɓi mis min. Lɔŋ ɓi mis mɛ Bɛ̀ll, ɓi Kiris ɓiɗùm innɛ ti tòtòg, nni ɓìɓan ɓiǹ ɓìcèm ɓi ri ɓisuu kitɔɔ kiǹ ki ɓi Ǹghay, mìni ɓɔɔseŋi ɓɛ̀m ɓɛ nɗem. 
Ɓisuulɛ ǹɗì rì mɛ̀riighrikì lɛ yɛ̀ɛ nkpaŋkpaŋ foo, kɛ̀ɛ mɓa lɛ, ǹtanɛ̀n mìni di ɓì yin ɓi nɗɛli wu nkɔ̀nkɔn lɛ ɓi ɓa miì. Nsoò lɛ mìni girig ɓì ghɛn mɛ̀ ɓi rìɓa ɗi ɗyɛ̀ kɛɛ̀ rɔɔ mini; fɔɔnnɛ nɗirisi lɛ: kɛ̀ ɓi ɓa ɓi ɓɛ̀paàzì, rì yɔ̀ɔ̀tì, rì kìnyɛn, rì tìkaŋ ti mɛkɔ̀ɔ̀, rì mɛ̀wɔ̀wɔrì, rì ɓɛ̀ɓɔlɛ, rì kalɛn, rì kìɓùùsì. 
Ǹɗì rì mɛ̀riighrikì lɛ yɛ̀ɛ n-yùyuy foo, Bɛ̀ll wɛ̀m kɛ̀ɛ ɓa lɛ à rììsì mɛ̀ nto ɓi kìɓan kin, ǹki ghay lɛ ǹɗèn ɓisuu kigwey ki ɓum ki ki nka kìi kìɓe, ki rɔɓ kɛ̀ kɛɛ̀ lɔ̀ɔ̀ghrɛn mɛrem lɛ kɛɛ rini ɓìɓan ɓi tifin, rì tìsɔ̀mɔ̀g, rì cɛɓ ki sààsaa, ɓi ɓɛ nkìkii.
Gɛ̀n i kìraa ìnɛ n-yu a lɔ̀ŋkin yɛ̀ɛ ri lɛ; paàzì bimiɗ, à rì ɓiì pègsɛɛ di ɓɛ̀wusìnɛ̀ɗ ɓɛɓɛɛ̀ nsoò lɛ ɓɛraa, ɓɛ mɛ kpaa. 
Yɛ̀ɛ m̀ɓaghà a lɔ̀ŋkin ɓi gɛ̀n i kìɓɛ̀ɛ̀, ǹka kpaaghà mìni, ǹki ɓììtii lɔŋ kikpaa ɓumɓɛ ɓɛ nkìkii kìɓe abɛ̀y, rì ɓum ɓɛmbog ɓɛ̀cèm, ɓi cààmɛ̀n ki ǹkakay fìràɓ lɛ, i ǹsugtii yì foo, màa càɗ ɓi mum. 
Lɛ ɓi kaakaa lɛ ɓi ghɛn com ki ki resii lɛ Kiris a tòtog ri mɛ̀, Kiris à yin kɔ̀kɔg ɓi ɓɛg ànɛ a lɔ̀ŋkin, à ti à rèsàg lɔŋ itèɗ wii ɓi nyìinyìm wìn, 
ɓisuulɛ ɓɛ kpangà nyi ɓi Kɔrɔs aɗyoo, lɛ rìɓa ɗii ɗi à rì kɛ̀ɛ̀ ìtèɗ, kìɓan kifog à rì cem lɛ ìtèɗ wu Bɛ̀ll; ɓi rìɓa ɗis ɗi tì rì ɓɛ̀ràrɛn ɗi nyi, tì rì girig kɛ̀ɛ ìtèɗ, wɔ̀lɛ tì ɓii ghɛɓì ǹɗaŋ ri nyi ɓisu win lɛ ìtèɗ wu Bɛ̀ll.
Fiɓɓɛɛna mìniìɓɔmiɗ ɓi ghɛn nkòo ɓì rì ɓi rìgherɛ̀n ɓiɗùm. Ɓì gherɛɛ ɓi nya lɛ Yeesus Kiris à rì ɓi mìni? Fèèghrɛɛna mìniìɓɔmiɗ. Di yɛ̀ɛ ɓaà yi ɓi nya, ɓi yin ɗi ìtèɗ wu ɓi resi lɛ ɓì rì ɓɛ̀gherɛ̀n. 
Kìɓan kifog ǹɗì rì dyàɓɛn lɛ, ɓì ɓiì gherɛɛ lɛ ki yaagh ɓi ɓisi rì rèsì lɛ tì rì ɓɛ̀gherɛ̀n mɛ ɓigtii ɓi ɓisi. 
Nsoò fɔlɔɔ, ɓìsiì ɓɔ̀ɔɓɔ̀ŋzì Bɛ̀ll lɛ ɓi ɓa kɛ̀ ɓi kì kiɓan kidɛŋ ki ki ɓeɓtɛɛ, àa ɓà loo lɛ, di mɛ̀fèèghrɛn mɛɛ pisɛn yɛ̀ɛ mɛ ghaghii kìrɔɔ, wɔ̀lɛ ti ɓɔ̀ɔɓɔŋzàg lɛ di ɓyàa kìi ɓìɓan ɓi rɔɔtɛn, nsoò yɛ̀ɛ mɛ̀fèèghrɛn mɛ ǹkɛ̀ɛ̀ghii ɓi ɓi ɓɛg wìs. 
Lɛ i tì yin ri ìtèɗ wu tì rì lɛ tì ɗùù miì rì saaɗ, ìtèɗ wu tì rì rì wɔ wu ri lɔŋ ɓisuu saaɗ àncèm ànɛn. 
Tì ti tì nyààràg di tì rì kɛ̀ɛ̀ ìtèɗ, kɔm̀ lɛ mìnii ri rì ìtèɗ, nni com ki ɓìsiì tɔtɔg ɓi bɔ̀ŋzɛ̀n yis ki ri lɛ, ɓi konag kì ɓaà ɓɛ̀kɔɔ̀kɔɔ̀ ɓɛ ɓɛgherɛ̀n. 
Kìɓan kiǹ kɛɛ̀ki ǹkàniì mìni fɔlɔɔ, di ǹkakay fìràɓ ɓisuulɛ, yɛ̀ɛ nkpaŋkpaŋ foo, kɛ̀ɛ mɓa ǹtiniyɛn lɛ ǹnyɛn ɗì mìni, ɓi rìlàmì ɗi Kan à faghà mɛ̀ lɛ, nki lɛ ɓi siìrɛn ɓi rìgherɛ̀n, àa lɛ n-yogsi rìgherɛ̀n ɗin.
Ǹsiitɛɛ mìni kìkpaa lɛ: ɓɔɔsoŋ̀ ghɛɓina ɓi kìnyàà, ɓì kaakàà lɛ rìɓa ɗi ɓì rì ɓɛ̀gherɛ̀n ɗyɛɛ konag kìɓaà lɛ Syeesyee, faafàlɛɛna mìniìɓɔmiɗ itèɗ ɓi mɛ̀rem, ɓì woòwòòghrɛ̀n jɛ̀ɛ̀, ɓì ghɛghɛ̀ɓ ɓi fyòoog, fɔlɔɔ nnɛ Bɛ̀ll à ǹkɔ̀nɛ̀n, rì Bɛ̀ll à fyòoog à rì ɓiì ɓaà nɗaŋ ri mìni. 
Tòotògsɛɛna mìni rì mìni di ɓi lɔ̀ɔlɔrɛ̀n yɛ̀ɛ ɓɛ̀gherɛ̀n. Ɓɛ̀gherɛ̀n ɓɛ̀cèm ɓɛ tɔkii yì mìni.
Geesɛ̀n ì Kan Yeesus Kiris, rì ǹkɔ̀nɛ̀n à Bɛ̀ll, rì rìɓùtɛ̀n ɗi Kitɛntɛ̀ɛ̀n ki Nghay, ɓyɛɛ ɓa rì mìni ɓɛ̀sɛ̀ɛ̀ ɓɛ̀cèm.
Mɛ̀ Pol ànɛ ǹɗì ǹkɛ̀nì-fìtom a Yeesus Kiris, àa lɛ rìkɔ̀n ɗi ɓum, nsoò lɛ rìkì ɗi bimiɗ à mum, ǹɗì lɔŋ fɔlɔɔ lɛ Yeesus Kiris, rì Bɛ̀ll Seŋi ànɛ à ghèmzìghà nyi a ɓìloŋ, mɛ̀ yɛɛ kaniì kaàtà ànɛ, 
ǹɗaŋ ɗi ɓɔɔseŋi ɓis ɓɛ̀cèm ɓɛ tì rì fɛ rì ɓɔ, ɓisuu Ɓiseŋi ɓi ɓɛgherɛ̀n ɓi a Galasi. 
Bɛ̀ll à Seŋi wìs ɓɛɛ̀ Kan Yeesus Kiris ɓɛɛ fa mìni geesɛ̀n rì fyòoog. 
Yeesus à faghà cɛɓ kii ɓisuu ɓiɓe ɓis lɛ di a pwaŋ̀ ɓìsi ɓi kìɓeɓtàg ki zi ki tì rì ki miì gɛɛ̀nɛ, lɔŋ yɛ̀ɛ rìkɔ̀n ɗi Bɛ̀ll ànɛ à rì Seŋi wìs ɗi ri. 
Nyi yɛɛ ghɛɛ̀sɛɛ rì rìkem cààmɛ̀n kìcèm. Ààmɛ̀n.
Ǹkuuraagh lɛ ɓì ghàsi kì lɔ̀ghii jɛ̀m rì roànɛ à reŋìghà mìni ɓi geesɛ̀n ì Kiris, ɓì nɔ̀ɔ̀tì Syeesyee à Ɓɔlɛ àdɛŋ. 
Ɓi saaɗ Syeesyee à Ɓɔlɛ àdɛŋ à yiìdi wɔɔ, kìɓan kifog ɓum ɓɛdɛŋ ɓɛɛ̀ ɓùuɓuùsì mìni, ɓɛ kaakàà lɛ ɓɛɛ ruùsi Syeesyee à Ɓɔlɛ à Kiris.
I ŋwaàdɛŋ, nsoò ɓìsiì ɓɔmiɗ, nsoò ŋwaà-fìtom adɛŋ ànɛ aɗyoo yaa yùu mìni kì kalii Syeesyee à Ɓɔlɛ àdɛŋ, ànɛ à yin Ɓɔlɛ ànɛ tì kalìghà mìni, ŋwaànɛ̀n miì, à ghɛ̀ɛ̀sɛɛ kì terì ǹcɛ̀m.
Tì mɛ kpaa mini kìɓan kiǹ abɛ̀y, nni m̀ɓììtii mìni kɔ kìkpaà ɓigomìnɛ lɛ: I ŋwaàdɛŋ à kalii mìni Syeesyee à Ɓɔlɛ àdɛŋ ànɛ à yin com kìfog rì ànɛ ɓì ghàɓkà, ŋwaànɛ̀n miì a teɗ ǹcɛ̀m.
Nni ɓigomìnɛ, mɛ̀sɛɛ̀ghsɛɛgh mɛ ɓum mɛɛ̀mɛ ǹkaakàà giǹ mɛ Bɛ̀ll? Rìkɔ̀n ɗyɛm̀ ɗi ri nya lɛ ɓum ɓɛɛ wog kìrɔɔ rì mɛ̀? Èe èe, i màa kaka ǹkaakàà lɛ ɓum, ɓɛɛ wog kìrɔɔ rì mɛ̀ di ǹ-yin nkìì-kìsay a Kiris.
Ɓɛ̀geni ɓɛ̀m ǹkalii mìni lɛ, Syeesyee à Ɓɔlɛ ànɛ maà ghaàghàgsì à yin kiɓan ki mum à zɛy yɛɛ syaagh, 
lɛ mɛ̀ɛmiɗ mɛ̀ ǹwokà ɓi Ɓɔlɛ ànɛ̀n rì ŋwaàdɛŋ, mum kɛ̀ɛ ki rèsi mɛ nyi, lɔŋ Yeesus Kiris yɛɛ kighà lɛ n-yi Ɓɔlɛ ànɛ̀n.
Ɓì yii cɛɓ ki ǹghɛghɛ̀ɓkà abɛ̀y di ǹkaka ɓi rìgherɛ̀n ɗi Ɓɛ̀yudɛ̀n? Lɔŋ yɛ̀ɛ ǹ-yeeyèèsìghà Kìseŋi ki ɓɛgherɛ̀n Bɛ̀ll rì rìgɛn, rì yɛ̀ɛ ǹkaakààghà lɛ ntiìsi kɔ. 
Ɓì yii yɛ̀ɛ m̀ɓaghà di ǹti ǹsììrɛn ɓi rìgherɛ̀n ɗi Ɓɛ̀yudɛ̀n ǹcee ɓɛ̀gbààgbaà ɓɛm lɛɛ̀gwey rì ɓum lɛɛ̀gwey ɓɛ ɓi kìlɔ̀ŋ kɛm̀; ǹfalɛ̀ngà lɛɛ̀gwey ɓi ɓisyɔ̀ɔ̀ ɓi ɓɛseŋi ɓis. 
Wɔ̀lɛ yɛ̀ɛ roànɛ à rɔ̀tɛ̀ngà mɛ̀ di ǹkaka ɓi ɗùm ɗi m̀màà wɛ̀m, à ki reŋi mɛ lɛ geesɛ̀n yìì, 
ki kongà nyi lɛ a resi mɛ̀ Man wiì, lɛ nkakali kìɓan ki Man ànɛ̀n a ɓumɓɛ ɓɛ yin Ɓɛ̀yudɛ̀n, mɛ̀ ǹtɔgtìghà ɓi mum ɗyomzɛ̀n; 
kɛ̀ɛ ǹki ɓɔg a Yorisalɛm a ɓɛ̀roɓɛ ɓɛ lokà kì ɓaa ɓɛ̀kɛ̀nì-fìtom ɓii ri mɛ̀, kìɓan kifog, ǹkɛ̀ngà ɓi kìlɔ̀ŋ ki lɛ Araɓii fɔɔnnɛ ǹki sugtìghày tì a Damas.
Yɛ̀ɛ bèg yi ghaghìghà yiraa, nnɛ m̀ɓɔkà a Yorisalɛm lɛ ti yisɛ̀n ɗì Pyɛɛri; ǹkɔ̀rìghà a lɔ̀ŋkii mɛru ǹtɛ̀ɗ ɗì mɛtaǹ, 
wɔ̀lɛ ǹghɛngà ɓi nkɛ̀nì-fìtom a Yeesus àdɛŋ, lɔŋ Zyag ànɛ à rì geni Kan nnɛ ǹghɛngà. 
Ǹkalii mìni lɛ, kìɓan ki ǹkàni mìni kìn ki ri saaɗ, Bɛ̀ll à yii fɔ̀lɔ̀ɔ̀.
Ajɛ̀m ìnɛn, ǹkɛ̀ngà ɓi bàn yidɛŋ yi a Sirii, rì yi a Silisii. 
Foo a ɓaghà di Ɓìseŋi ɓi ɓɛgherɛ̀n Kiris ɓi a Zyude ɓi ka yi ɓi mɛ. 
Wɔ̀lɛ ɓi ɓaghà di ɓyaa wog yɛ̀ɛ ɓum ɓɛ kpaakpààghà lɛ: Ŋwaànɛ àa nɗùùzii-ɗùùzì ɓìsi wɛ̀y fɛ ɓi bèg yi yi nghaghii, nnyɛɛ ti ɓum ɓiì kakalii Ɓɔlɛ gɛɛ̀nɛ lɛ ɓɛɛ tyweeyi Kiris, kɔlɛ ǹtyweeyi wiǹ wɛɛ̀wu à ɗùùɗùùghà lɛ a pisi ɓum wɔ ɓi mɛ̀rem. 
Fɔɔnnɛ ɓumɓɛ̀n ɓɛ keèkèmzìghà Bɛ̀ll ɓisuu kiɓan kɛm̀.
Ajɛ̀m ì bèg ǹtɛ̀ɗ rì yinin, m̀ɓɔgtìghà a Yorisalɛm ɓɛɛ̀ Ɓarinaɓas, ǹteɗ girig Tit lɛ ti kɛǹ rì nyi. 
Ǹkɛ̀ngà rìkɛ̀ɛ̀ ɗiǹ lɛ Bɛ̀ll yɛɛ resìghà mɛ̀ lɛ nkɛǹ. Nni ǹɗèsìghà ɓɔ Syeesyee à Ɓɔlɛ ànɛ mɛ̀ ǹkakàlìghà ɓumɓɛ ɓɛ yin Ɓɛ̀yudɛ̀n; ǹɗèsìghà ɓɔlɛ ànɛ̀n a dwìɗ a ɓumɓɛ ɓɛ ɓiisɛɛ kì ɓaà gìn yi ɓum ɓi nɗaŋ waa, lɛ ǹkɔ̀ngà ɓi lɛ kìsay kɛm̀ ki m̀ɓaghà di m̀mɛ kì, rì ki nkìkì ɓyɛɛ wu zɛy. 
Wɔ̀lɛ Tit ànɛ tì ɓaghà rì nyi, ànɛ à ki rì muu Gìrɛg à ɓaghà ɓi ǹtiniyɛn lɛ a kɛrɛ̀n. 
Ki ɓaghà lɛ ki kilɛ̀n fɔlɔɔ lɛ, ɓɛ̀geni ɓis ɓɛdɛŋ ɓɛ ɓɛ ɓaghà tyoo tiɓɛɛ̀, ɓɛɛ ɗiŋìghà ɓi nɗaŋ wis lɛ ɗyɔ̀ɔ̀ŋ, ɓɛ yuiy lɛ ɓɛɛ ghɛǹ rìɓa ɗi tì rì ɓɛ̀kan ɓi Yeesus Kiris ɓi ɗùm ɓɛ ki ɓa ri rìkɔ̀n ɗi lɛ ɓɛɛ ghaàsi ɓìsi ɓɛ̀kpàn. 
Ɓìsii nɛmgà ɓi ɓɔ bee, tyɛ̀ ki ki wog rikpaa ɗyaa nsoò lɛsàg, lɛ tì kɔ̀nkɔ̀ngà lɛ saaɗ à Syeesyee à Ɓɔlɛ a rɔɓ lɔŋ zìŋ ɓi-kɔ̀ɔ̀ ɓi nyìinyìm wìn. 
Ɓi san ànɛ a ɓumɓɛ ɓɛ ɓaghà yɛ̀ɛ ɓɛ̀kɛ̀ɛ̀sì ɓaa, mɛ̀ ǹtɔɔgh ɓi com rì rìɓa ɗyaa ɗiǹ , lɛ Bɛ̀ll à ti kɛ̀ɛ fiɓi riɓa ɗi mum, fɔɔnnɛ ɓɛ̀kɛ̀ɛ̀sì ɓɛǹ ɓɛ ɓaghà ɓi ri com ki ɓɛ sagtì ɓi ɓìɓan ɓi ǹɗèsìghà ɓɔ. 
Wɔ̀lɛ yɛ̀ɛ ɓɛ ghɛngà lɛ Bɛ̀ll à faghà mɛ̀ Syeesyee à Ɓɔlɛ lɛ nghagsi a ɓumɓɛ ɓɛ yin Ɓɛ̀yudɛ̀n lɔŋ yɛ̀ɛ à faghà Pyɛɛri lɛ a ghagsi a Ɓɛ̀yudɛ̀n, 
lɛ roànɛ à kìghà lɛ Pyɛɛri a ɓa ǹkɛ̀nì-fìtom a Yeesus ɓisuu Ɓɛ̀yudɛ̀n, nnyɛɛ kighà mɛ̀ lɛ mɓa girig fɔlɔɔ ɓisuu ɓumɓɛ ɓɛ yin Ɓɛ̀yudɛ̀n. 
Fɔɔnnɛ ɓɛ gherɛ̀ngà lɛ Bɛ̀ll à kìghà mɛ̀ geesɛ̀n; ɓɛ̀-Zyag, rì Sefas rì Zyaŋ ɓɛ ɓɛ ɓaghà fɛlɛ yɛ̀ɛ ɓɛ̀ǹtɔn ɓaa, ɓɛ tukàkà ɓìsi ɓyàg lɛ rì mɛ̀ rì Ɓarinaɓas, lɛ ɓɛɛ resi lɛ, tì rì ɓɛ̀ɓùtɛn ɗi ɓɔ; fɔɔnnɛ ɓìsii ghɛɛ̀sɛ̀ngà kì kɛ̀ɛ a ɓumɓɛ ɓɛ yin Ɓɛ̀yudɛ̀n, ɓɔɔ kɛǹ a Ɓɛ̀yudɛ̀n. 
Kìɓan kifog ki ɓɛ tɔkà ɓìsi ki ɓaghà lɛ, ɓìsii yitàg lɛ ti ghɛɓsi ɓɛ̀gherɛ̀n ɓɛ ɓɛ ɓaghà ɓɛ̀soghàsogha a Yorisalɛm; kìɓan kiǹ kɛɛ̀ki ǹsììrɛ̀ngà ɓi rìkì.
Wɔ̀lɛ yɛ̀ɛ Pyɛɛri à kpagà a Aŋtyos, nni ǹfaghà nyi rìnàn ɓi mis mɛ ɓum ɓisuulɛ à sɛ̀rìghà. 
Lɛ yɛ̀ɛ à kpagà wɔɔ, àa nti à ɗilàg ǹɗaŋ ri ɓumɓɛ ɓɛ yin Ɓɛ̀yudɛ̀n, wɔ̀lɛ yɛ̀ɛ ɓumɓɛ Zyag à romgày ɓɛ kpagà ɓi bàn ìnɛn, Pyɛɛri à sɔ̀ŋì ìkòò ɓi rìkì ɗiǹ, à porɛ̀n kɛ̀ɛ ɗi ti nɗaŋ ri ɓɔ, lɛ à rirìsìghà Ɓɛ̀yudɛ̀n. 
Nni ɓɛ̀gherɛ̀n ɓɛmbog ɓɛ ɓɛ ɓaghà Ɓɛ̀yudɛ̀n ɓɛ nɔɔ̀tìghà ìkòò wu Pyɛɛri wiǹ, à kpaŋ yɛ̀ɛ ɓɛ syogà girig Ɓarinaɓas, ɓi mɛ̀ghèy mɛ ɓɛ kikìghà mɛǹ. 
Nni yɛ̀ɛ ǹghɛngà lɛ ɓɛ yin ɓiì kɛ̀ɛ̀kɛɛ yɛ̀ɛ ki ghɛɛ̀sɛɛ ɓi saaɗ ànɛ à rì ɓi Syeesyee à Ɓɔlɛ, nni ǹkpaaghà rì Pyɛɛri ɓi mis mɛ ɓum ɓɛ̀cèm lɛ: I wàànɛ ù rì muu Ɓɛ̀yudɛ̀n u ghɛghɛɓ yɛ̀ɛ ɓumɓɛ ɓɛ yin Ɓɛ̀yudɛ̀n, kɔ̀ɔ ghɛɓ cɛɓ ki Ɓɛ̀yudɛ̀n, lannɛ u kɔ̀nkɔn lɛ u kaŋ ɓumɓɛ ɓɛ yin Ɓɛ̀yudɛ̀n lɛ ɓɛɛ ghɛɓ yɛ̀ɛ Ɓɛ̀yudɛ̀n?
Ɓìsii ri ɓìyalì ɓi Ɓɛ̀yudɛ̀n, tì yin ɓɛ̀kìì-kìɓe ɓɛ ɓɛ pɛsɛɛyì ɓi ɓìlɔ̀ŋ ɓidɛŋ. 
Nni wɔ̀lɛ tì yii lɛ mum à yin lɛ à ɓa lɛ saaɗ ɓi mis mɛ Bɛ̀ll lɛ yɛ̀ɛ a nɔ̀ɔnɔɔ̀tì ɓìdɔ̀gsɛna ɓi Ɓɛ̀yudɛ̀n, lɔŋ ŋwaànɛ à gherɛɛ Yeesus Kiris nnyɛɛ ri lɛ saaɗ ɓi mis mɛ Bɛ̀ll, fɔɔnnɛ ɓìsi girig tì gherɛ̀ngà Yeesus Kiris lɛ di ti ghɛnɛn ɓi mis mɛ Bɛ̀ll lɛ tì rì lɛ saaɗ lɛ rìgherɛ̀n ɗi tì gherɛɛ Kiris, àa ɓisuulɛ ti nɔ̀ɔnɔɔ̀tì ɓìdɔ̀gsɛna; lɛ rìɓèŋ ɗi ɓidɔ̀gsɛna ɗi yin lɛ ɗi ki lɛ mum a ɓa lɛ saaɗ ɓi mis mɛ Bɛ̀ll. 
Wɔ̀lɛ, i ki kpaŋi lɛ cààmɛ̀n ki ti kaakaa lɛ ti ɓa lɛ saaɗ ɓi mis mɛ Bɛ̀ll lɛ rìgherɛ̀n ɗi tì gherɛɛ Kiris, ki ghɛnɛɛ lɛ ɓìsi girig tì rì ɓɛ̀kìì-kìɓe, fɔlɔɔ a rèsì nya lɛ Kiris a sasay ɓisuu kiɓe? Àg! Ki yin fɔlɔɔ. 
I ǹtumɛɛ tì rìtoŋ ɗi ɓyom ɓi ǹwààghà, di ǹɗèsii lɛ ǹɗì ŋwaànɛ à yin ɓiì nɔ̀ɔnɔɔ̀tì ɓìdɔ̀gsɛna. 
Ɓi san ànɛ a ɓìdɔ̀gsɛna, mɛ̀ ǹtighà kìloŋ lɛ ɓìdɔ̀gsɛna, lɛ di nghɛɓ ɓisuu Bɛ̀ll. 
Ǹwughà ɓi Kɔrɔs ǹɗaŋ ɗi Kiris, fɔɔnnɛ àa mɛ̀ yɛɛ̀ ghɛghɛɓti, lɔŋ Kiris yɛɛ̀ ghɛghɛɓ ɓi mɛ̀; cɛɓ ki nghɛghɛɓ gɛɛ̀nɛ yɛ̀ɛ mum, nghɛghɛɓ kɔ ɓi rìgherɛ̀n ɗi ǹgherɛɛ Man à Bɛ̀ll ànɛ à keesìghà mɛ̀, à ki fa cɛɓ kii ɓisu wɛ̀m. 
Mɛ̀ ǹ-yin lɛ m̀ɓèn geesɛ̀n ìnɛ Bɛ̀ll à kìghà mɛ̀; lɛ i kaa rì lɛ mum à rì lɛ à ɓa lɛ saaɗ ɓi mis mɛ Bɛ̀ll di à nɔ̀ɔ̀tii ɓìdɔ̀gsɛna ɓi Moyis, di rìwu ɗi Kiris ɗi yin min ɗi gɛɓsɛ̀n nsoò lɛsàg.
Mìni, ɓumɓɛ a Galasi, lannɛ ɓì yèghii fɛlɛ? Ghɛn yɛɛ yogsii mìni mɛ̀rem, mìni ɓɛ ɓɛ resìghà Yeesus Kiris ànɛ ɓɛ kpangà ɓi Kɔrɔs. 
Ɓàghina mɛ̀ ǹtɔɔ̀tɔɔgh wu; Bɛ̀ll à faghà mìni Nghay wìì ɓisuulɛ ɓì ɓègà ɓìdɔ̀gsɛna gìn ɓisuulɛ ɓì kìghà lɛ, ɓì wog, ɓì ki gherɛn Syeesyee à Ɓɔlɛ? 
Ɓì rì kɔm̀ ɓiyèg? Ɓì tumɛ̀ngày rì Nghay à Bɛ̀ll, lannɛ ɓi kɔ̀nkɔn lɛ ɓi kɛǹ kì wɔmɓɛɛ ri ɓɛ̀fèg ɓɛ ɓum? 
Gɛ ɓìɓan anɛ ɓì mɛ ghɛn anɛ à wii yɛɛlɔɔ zɛy? Di ɓi ki rì lɛ ɓi wu zɛy. Roànɛ à ti à falàg mìni Nghay à Bɛ̀ll, 
à ki kìki dàm ɓi nyìinyìm wìn, à ti à kìlàg nya fɔlɔɔ lɛ yɛ̀ɛ ɓi nɔ̀ɔnɔɔ̀tì ɓìdɔ̀gsɛna gìn ɓisuulɛ ɓì ti ɓì wokì, ɓì ki gherɛn Syeesyee à Ɓɔlɛ?
Abiraham à gherɛ̀ngà Bɛ̀ll, fɔlɔɔ nnɛ Bɛ̀ll à ghɛngà nyi lɛ à rì saaɗ à mum. 
Nni yiina lɛ: mum bimiɗ ànɛ à foŋi ǹtyweeyi ɓi Bɛ̀ll à rì dòò yì Abiraham. 
Kaàtà à Bɛ̀ll à yitìghà abɛ̀y lɛ, Bɛ̀ll à kìi gɛ lɛ ɓumɓɛ ɓɛ yin Ɓɛ̀yudɛ̀n ɓɛɛ ɓa lɛ saaɗ ɓi mis mii lɛ rìgherɛ̀n, nni à lokà kì kpaà Abiraham Syeesyee à Ɓɔlɛ ànɛ lɛ: Ɓìlɔ̀ŋ ɓìcèm ɓi teri gɛ ɓɛ̀mààgh ɓisu wɔ̀ɔ̀. 
Ɓisu wìn nnɛ ɓumɓɛ ɓɛ gherɛɛ Bɛ̀ll ɓɛ ri ɓɛ̀màŋɛn nɗaŋ ɗi Abiraham ànɛ à ɓaghà ǹgherɛ̀n. 
Lɛ ɓum ɓɛ̀cèm ɓɛ ɓɛ saghii ǹto rì rìɓèŋ ɗi ɓidɔ̀gsɛna, ɓɛ ti ɓi ncɛ̀m ɓi ɗùm ɓisuulɛ ki ri kì kànɛn lɛ: Ŋwaànɛ à ɓèŋi ɓi ɓiɓan ɓìcèm ɓi ɓi ri ɓì kànɛn ɓi kaàtà à ɓìdɔ̀gsɛna, kɛ̀ɛ kì yɛ̀ɛ ɓyɛɛ̀ kpaakpàà, à ghɛ̀ɛ̀sɛɛ kì terì ǹcɛ̀m. 
Rì tì lɛ, mum à ghɛ̀ɛ̀sɛɛ ɓi ki ɓaà lɛ saaɗ ɓi mis mɛ Bɛ̀ll lɛ rìɓèŋ ɗi à ɓèŋi ɓìdɔ̀gsɛna. Kìɓan kiǹ ki ri lɔŋ fɔlɔɔ ɓisuulɛ saaɗ à mum à ɓiì ghɛɓì lɛ rìgherɛ̀n. 
Bee ì ɓìdɔ̀gsɛna ì ghasɛɛ rì bee ì rìgherɛ̀n, lɛ, mɛ̀kànì mɛɛ̀ rèsag lɛ: Ŋwaànɛ à ɓèŋi ɓìdɔ̀gsɛna, à ɓiì ghɛɓì lɛ ɓyɔ. 
Kiris à kwèɗkà ɓìsi ɓi ncɛ̀m à ɓìdɔ̀gsɛna, lɛ à ghalà mum à ǹcɛ̀m ɓisu wis, - lɛ ki ri kì kànɛn lɛ: Mum ǹcèm ànɛ ɓɛ surii ɓi mɓàg à ti ǹcɛ̀mɛn. 
Ki kilɛ̀ngà fɔlɔɔ lɛ di ɓɛ̀mààgh ɓɛ Bɛ̀ll à kàkà Abiraham ɓɛɛ kom̀ ɓumɓɛ ɓɛ yin Ɓɛ̀yudɛ̀n lɛ Yeesus Kiris, rì tì lɛ, di ɓìsii teɗ Ǹghay ànɛ Bɛ̀ll à kàkà lɛ rìgherɛ̀n.
Ɓɔɔsoŋ̀, nteɗ mìni dàɗkì rì ɓìɓan ɓi ɓyɛɛ̀ kìikilɛ̀n ɓi rìghɛghɛ̀ɓ ɗi ɓum; i mum à reɓsaagh ɓìɓan ɓii syeesyee à rìreɓsàg di à ka wu ɓi, ŋwaàdɛŋ à yin lɛ à ɓa rì com ki pisiyɛn, nsoò ki fɔŋdiyɛn ɓi ɓìɓan ɓiǹ. 
Wɔ̀lɛ Abiraham innɛ ɓɛ faghà mɛ̀kàg lɛ rì nyi rì boo yìì i mum, ki yin ki kaliyɛn lɛ, rì boo ì ɓum ìdɛŋ, yɛ̀ɛ ɓɛɛ̀ kali lɛ boo yi ɓum yi ɓaghà lɛɛ̀gwey. Rìkpaa ɗi lɛ, rì boo yɔ̀ɔ̀ i mum ɗi seesee lɔŋ boo ì mum bogtɛ̀n, yɛ̀ɛ ri lɛ Kiris. 
Com ki nkɔ̀nkɔn lɛ nkpaà ki ri lɛ, bimiɗ à rìwòŋzì ɗi ɓiɓan anɛ Bɛ̀ll à ɓaghà di à mɛ pègsɛ̀n à yin lɛ ɓìdɔ̀gsɛna ɓi yogsì lɛ ɓyɔɓi ɓi kpaŋiì fɛ ajɛ̀m ì bèg ɓɛ̀hɔnɗɛ̀ɗ ɓɛnin rì bèg rìtin ɗì ǹtɛ̀ɗ; i ki kilɛɛ fɔlɔɔ, di ǹkàg wu Bɛ̀ll wu ri kɛ̀ɛ̀ ìsu. 
I ɓaa tekì mɛ̀wus mɛ Bɛ̀ll lɛ rìɓèŋ ɗi ɓidɔ̀gsɛna, di mɛ yin lɛ mum à teɗtì lɛ ǹkàg wu Bɛ̀ll; kɔlɛ Bɛ̀ll à kìghà Abiraham geesɛ̀n ɓi nkàg wu à faghà nyi.
Nni ɓìdɔ̀gsɛna ɓi ghɛɓsii min cɛ? Ɓi foŋɗɛ̀ngà lɛ ɓyɛɛ reresi mɛ̀nànì mɛ ɓum à kpaŋ yɛ̀ɛ dòò yì Abiraham ìnɛ ǹkàg wiǹ wu seesèèghà ì kpaŋi gɛ; ɓum ɓɛ titom ɓɔ yɛɛ ghagsìghà ɓìdɔ̀gsɛna ɓiǹ, di bimiɗ à mum à rì ɓi nyìinyìm ànɛ lɛ, rì kìlɔ̀ŋ rì ɓɔ. 
Mum à gagsì à rì rì gɛɓsɛ̀n di ɓum ɓɛ ri lɛɛ̀gwey, wɔ̀lɛ Bɛ̀ll à rì lɔŋ cɛ̀ncii.
Fɔlɔɔ a rèsii nya lɛ ɓìdɔ̀gsɛna ɓi wɛɛsɛɛ ɓi ri mɛ̀kàg mɛ Bɛ̀ll? Àg! Ki yin fɔlɔɔ; i kìdɔ̀gsɛna kidɛŋ ki ki ri lɛ ki fa cɛɓ kɛɛ ɓa wɔɔ, di rìɓa ɗi mum a ɓa lɛ saaɗ ɓi mis mɛ Bɛ̀ll ɗi ri lɛ ɗi ghɛnɛ̀n a tààkaà ɓi ɓìdɔ̀gsɛna. 
Kìɓan kifog kaàtà à Bɛ̀ll a rèsag lɛ, ɓyom ɓìcèm ɓi ri ɓi rìkpàn ɗi kiɓe, lɛ di ǹkàg wu Bɛ̀ll à faghà wɛɛ ron ɓi san ànɛ a ɓɛ̀gherɛ̀n lɛ rìgherɛ̀n ɗi ɓɛ gherɛɛ Yeesus Kiris. 
Di rìgherɛ̀n ɗi ka yin, ɓìsii ɓaghà ɓi naà-zày ì ɓìdɔ̀gsɛna, tì ɓoŋɓòŋ lɛ rìgherɛ̀n ɗi ncèm ɗyɛɛ resɛ̀n. 
Fɔlɔɔ nnɛ ɓìdɔ̀gsɛna ɓi ɓaghà ɓìsi fɛlɛ yɛ̀ɛ ǹɗèsàg wìs anɛ a kɛ̀ɛkɛɛ̀sì ɓìsi à kpaŋ ɓi rìyù ɗi Kiris, lɛ di ti ɓa ɓɛ̀tɛnɛn ɓi mis mɛ Bɛ̀ll lɛ rìgherɛ̀n. 
Nni yɛ̀ɛ cààmɛ̀n ki righerɛ̀n ki mɛ kpaŋ, ɓì yiìdi ɓi rìlàmì ɗi ǹɗèsàg ànɛn, 
ɓisuulɛ mìniìcèm ɓì rì ɓɔn ɓɛ Bɛ̀ll ɓi rìgherɛ̀n ɗi ɓì gherɛɛ Yeesus Kiris. 
Mìniìcèm ɓɛ ɓɛ ɓaɓtìghà ɓi Kiris, ɓì waatɛ̀ngà Kiris. 
Fɔɔnnɛ gasɛ̀n ì yiìdi ɓi nyìinyìm ànɛ lɛ rì Ɓɛ̀yudɛ̀n rì ɓìlɔ̀ŋ ɓidɛŋ, yɛ̀ kɛɛ̀ ɓa ti ɓi nyìinyìm ànɛ lɛ rì ǹkpàn rì ŋwaànɛ à yin ǹkpàn, nsoò ɓi nyìinyìm ànɛ lɛ rì baŋì rì giɓ ɓisuulɛ mìniìcèm ɓì ti com kìfog ɓi Yeesus Kiris. 
Nni mìni ɓɛ ɓì rì ɓum ɓɛ Kiris, yiina min lɛ, ɓì rì boo ì mum yì Abiraham, ìnɛ ì rì rì gàɓ ɓi ɓyom ɓi Bɛ̀ll à kàkà.
Fèg wɛ̀m à rì lɛ, cààmɛ̀n kìcèm ki ŋwaànɛ à rɔ̀ɓi rì mɛ̀wus a kaka ŋwɔɓti, nsoò yɛ̀ɛ mɛ̀wus mɛǹ mɛ wooghrɛɛ rì nyi, à ceerɛɛ ɓi ɓi com ɓɛɛ̀ ǹkpàn. 
Wɔ̀lɛ cààmɛ̀n ki à kaka ŋwɔɓti, à kaka ɓi rìlàmì ɗi ɓumɓɛ ɓɛɛ̀ tɔɔtɔɔ̀sì nyi, ɓɛ ki kɛ̀ɛkɛɛ̀sì ɓìɓan ɓii, à kɛ̀n kì kpaŋì ɓi zìŋɛn inɛ seŋi à faghà lɛ yɛ̀ɛnɛ à ri teri gɛ mɛ̀wus mɛǹ miì. 
Cààmɛ̀n ki tì ɓaghà di tì kaka ɓɔɓti tì ɓaghà girig ɓɛ̀kpàn ɓɛ ɓi ɓɔɔ ɓyom ɓɛ zɛy ɓɛ ɓi ziinɛ. 
Nni yɛ̀ɛ cààmɛ̀n ki Bɛ̀ll nyimiɗ a fèkà ki ghɛɛ̀sɛ̀ngà, nni à romgày Man wiì, à yalɛ̀n ɓi ɗùm ɗi giɓ, à ghɛɓ ɓi rìlàmì ɗi ɓidɔ̀gsɛna ɓi Ɓɛ̀yudɛ̀n, 
lɛ di a kweɗ ɓumɓɛ ɓɛ ɓaghà ɓi rìlàmì ɗi ɓidɔ̀gsɛna, fɔlɔɔ nnɛ ɓìsii ghay min ɓɔn ɓɛ Bɛ̀ll. 
Com ki ki resii lɛ ɓì ti ɓɔn ɓɛ Bɛ̀ll ki ri lɛ: Bɛ̀ll à romgày Ǹghay à Man wiì ɓi mɛ̀rem mis, Ǹghay ànɛ̀n yɛɛ̀ làalamɓɛ̀n jɛ̀ɛ̀ aɗyoo lɛ: Aba, yɛɛlɔɔ lɛ Tààta. 
Fɔɔnnɛ ù yiìdi ǹkpàn, ù ti lɔŋ man à Bɛ̀ll; nni yɛ̀ɛ ù ti man wiì, ù rì girig rì gàɓ ɓi ɓyom ɓii lɛ geesɛ̀n yìì.
Ɓi mɛ̀ru mɛ abɛ̀y, ɓì yighà ɓi Bɛ̀ll; ɓìi mɓɔgsàg ɓinùn ɓi ɓi yin kɔm̀ Bɛ̀ll. 
Nni ɓigomìnɛ ɓì mɛ yi Bɛ̀ll, ǹɗì lɛ ǹkpaa gì lɛ Bɛ̀ll à mɛ yi mini, nni lannɛ ɓì rì lɛ ɓì sugtì rì jɛ̀m ɓi ɓɔɔ ɓyom ɓɛ zɛy rì zɛy ɓɛ ɓɛ ri kɛ̀ɛ̀ ìtèɗ, ɓì ki kɔ̀nkɔn lɛ di ɓyàa ɓatii ɓɛ̀kpàn ɓɛ ɓyom ɓìn? 
Ɓì ti ɓì ɓɔgsàg lɛ rì gòn yidɛŋ, rì ɓɛ̀ŋwii ɓɛdɛŋ, rì ɓyààmɛ̀n ɓidɛŋ rì bèg yidɛŋ. 
Mɛ̀ ǹɗì rì mɛ̀riighrikì lɛ kìsay ki ǹwughà ǹtɔɓ ǹkì a lɔ̀ŋkin, kɛ̀ kɛɛ ɓa lɛ ki wu zɛ̀y.
Ɓaana yɛ̀ɛ mɛ̀, lɛ mɛ̀ girig ǹɗì yɛ̀ɛ mìni, m̀ɓɔ̀ŋzaagh mìni, ɓɔɔsoŋ̀!
Ɓì kìi ɓi mɛ kìɓan ki ɓeɓtɛn nsoò kifog, ɓì yii lɛ ǹghagsighà mìni Syeesyee à Ɓɔlɛ ɓi gɛ̀n i ǹtonto yɛ̀ɛ ǹɗoròɓkà. 
Fìroɓ fi m̀ɓaghà rì fyɔ ɓi nyoo fi ɓaghà ɓìtèetèɗ ɓi mɛfèèghrɛn ɓisu win, nsoò fɔlɔɔ, ɓì sɛɛtìghà ɓi mɛ, rìɓa ɗyɛ̀m ɗyɛ̀ kɛɛ̀ kì mini tìmin, wɔ̀lɛ ɓì ghàɓkà mɛ̀ fɛlɛ yɛ̀ɛ ŋwaà-fìtom a Bɛ̀ll, nsoò lɛ yɛ̀ɛ Yeesus Kiris nyimiɗ. 
Nni kìnyàà ki ɓì ɓaghà rì kɔ kɛm̀be min? Ǹɗì lɛ ǹkpaa ɓi kìɓan ki ki seesee mìni lɛ: I ɓì ɓaghà rì bee, di ɓì cɔ̀kàkà mis min lɛ ɓi fa mɛ̀, 
Nni ǹghali bènàbena wiǹ ɓigomìnɛ lɛ nkpaakpaa mini saaɗ wa? 
Rìɗiŋmɛ̀n ɗi ɓum ɓɛɛ̀ ɗiighɗiŋmɛ̀n mìni ɗìn ɗi rɔɔtɛɛ ɓi; lɛ ɓɛɛ̀ kɔ̀nkɔn lɛ ɓɛɛ ghasi mìni rì mɛ̀; di ɓi rarɛn ɗì ɓɔ. 
Ki ri syeesyee à kìɓan lɛ mum a siirɛn ɓi rìkìkì ɗi kirɔɔ cààmɛ̀n kìcèm àa lɔŋ lɛ cààmɛ̀n ki ǹɗì ɓi nyìinyìm wìn kɛɛ̀ki ɓì sììrɛ̀n. 
Mìni ɓɔn ɓɛm, ǹtumɛɛ tì rìwog ɗi rikɛŋ yɛ̀ɛ ɗi giɓ a woki ɓi rìyay ɓisu wìn, à kpaŋ yɛ̀ɛ Kiris à ɓiì ghɛɛ̀ ìkɔ̀ɔ̀ ɓi mɛ̀rem mìn. 
Kɛɛ̀ kɔ̀nkɔn mɛ lɛ di màa ɓaa ɓi nyìinyìm wìn ɓigomìnɛ, n-yi yɛ̀ɛ ǹɗì lɛ ǹtòòghrɛ̀n ɗì mìni dɛŋ ɓisuulɛ kiɓan kin ki ri mɛ̀ kì yeesiyɛn.
Mìni ɓɛ ɓi kɔ̀nkɔn lɛ ɓi ghɛɓ yɛ̀ɛ ɓìdɔ̀gsɛna ɓyɛɛ̀ kpaakpàà, ɓì ti kɛ̀ ɓi wog nya rìrèsì ɗi ɓidɔ̀gsɛna? 
Lɛ ki ri kìkànɛn lɛ: Abiraham à ɓaghà ɓɔn ɓɛ ɓɛbaŋì ɓɛɓɛɛ̀. À yay bog rì ǹkpàn wiì à giɓ, bog rì gil ànɛ à ɓaghà ɓi ǹkpàn. 
Nni man à ǹkpàn a giɓ anɛ̀n, à yalɛ̀ngà fɛlɛ yɛ̀ɛ ɓɔn ɓɛ ti ɓɛ yalàg, wɔ̀lɛ ɓi ɓɛg ànɛ yɛ̀ɛ man à giɓ anɛ à ɓaghà ɓi ǹkpàn nyii yalɛɛ, rìyalɛ̀n ɗi ɗi ɓaghày ɓi nkàg wu Bɛ̀ll. 
Kìɓan kiǹ ki ri kìfèèghrɛnà; ɓɛ̀yiɓ ɓɛ kiɓɛ̀ɛ̀ ɓɛǹ ɓɛ resii bee yi kiɓɛɛ̀ yi Bɛ̀ll à rengà rì ɓum. Bee bog ìnɛ ɓi bee yi kiɓɛ̀ɛ̀ ì rì bee inɛ ì renɛ̀ngà ɓi dòn ì Sinayi yɛ̀ɛ ri lɛ Agaar. 
Agaar yɛɛ ri dòn ì Sinayi ɓi kìlɔ̀ŋ ki Araɓii, à rì fɛlɛ yɛ̀ɛ Yorisalɛm ànɛ ɓigomìnɛ ɓisuulɛ à rì ɓi rìkpàn rì ɓɔn ɓii. 
Wɔ̀lɛ Yorisalɛm ànɛ aɗyoo, nyii yin nkpaǹ, nnyɛɛ ki rì jɛɛ wìs. 
Lɛ ki ri kìkànɛn lɛ: Wɔ̀ nɔ̀nɔg à giɓ anɛ à yin ɓiì yayali, nyàànyaa! Syagti ǹkeèghkeegh wu kinyàà, wàànɛ ù ka wokà ɓi rikɛŋ ɗi riyày, rɔŋɗɔŋ kìkpakpag ɓisuulɛ giɓ anɛ yii à nagà à ɓiì ɓaà rì ɓɔn à cee roànɛ yii à keesii. 
Ɓi mìni, ɓɔɔsoŋ̀, ɓì rì lɔŋ yɛ̀ɛ Isag lɛ ɓì yalɛ̀ngà yɛ̀ɛ ǹkàg wu Bɛ̀ll wu ɓaghà. 
Nni lɔŋ yɛ̀ɛ man ànɛ à yalɛ̀ngà yɛ̀ɛ ɓɔn ɓɛ ti ɓɛ yalàg à tɔtɔ̀ɓkà roànɛ à yalɛ̀ngà rì ìtèɗ wu Nghay à Bɛ̀ll ɓi cààmɛ̀n kiǹ nnɛ ki kaka ki kɛnkɛ̀n fɔlɔɔ à kpaŋ gɛɛ̀nɛ. 
Wɔ̀lɛ kaàtà à Bɛ̀ll a kalag lɛ cɛ? Nàɓa lɛ rì ǹkpàn a giɓ rì man wiì ɓisuulɛ man à ǹkpàn a giɓ àa kàɓɓɛn ɓi mɛwus mɛ seŋi ɓɛɛ̀ man à giɓ anɛ à yin ǹkpàn. 
Ɓɔɔsoŋ̀, fɔlɔɔ nnɛ tì yin ɓɔn ɓɛ ǹkpàn, tì rì ɓɔn ɓɛ giɓ anɛ à yin ǹkpàn.
Kiris à kwèɗkà ɓìsi lɛ ti ɓa ɓɛ̀kan; nni kɛ̀ ɓi foŋɗɛn ti mìniìɓɔmiɗ ɓi kìɓèg lɛ ɓi sugti ɓi rìkpàn. 
Mɛ̀ Pol ǹkalii mìni lɛ: I ɓì kɛ̀ɛ lɛ ɓɛɛ kɛɗ mìni, di Kiris àa ɓa ti ɓi ri gɛɓsɛ̀n ɓisu win. 
M̀ɓììtii tì mìni kì kalii lɛ: Mum bimiɗ ànɛ à rì ɓiì kɛ̀ɛ kɛ̀rɛ̀n, a yi lɛ, à ghɛ̀ɛ̀sɛɛ kì ɓèŋi ɓidɔ̀gsɛna ɓìcèm. 
Mìni ɓumɓɛ ɓi kaakaa lɛ ɓi ɓa lɛ saaɗ ɓi mis mɛ Bɛ̀ll lɛ rìɓèŋ ɗi ɓidɔ̀gsɛna, ɓì mɛ ghasɛn ɗi Kiris, ɓì ki ti ɓɛ mɛ̀mɛn geesɛ̀n ì Bɛ̀ll. 
Ɓi ɓɛg wìs, com ki ti ɓoŋɓòŋ ki ri lɛ, tì ti rì dyàɓɛn lɛ Bɛ̀ll à ɓiì kìi lɛ ti ɓa lɛ saaɗ ɓi mis mii; kìɓan kiǹ kɛɛ̀ki ti ɓoŋɓoŋ ri ìtèɗ wu Kitɛntɛ̀ɛ̀n ki Nghay ki kɛɛ̀ kìki kisay ɓi ntyweeyi wu tì rì rì wɔ. 
Ɓi ŋwaànɛ à rì ɓi Kiris ɓi ɗùm, rìɓa di lɛ à rì ǹkɛ̀rɛn nsoò lɛ à yin nkɛ̀rɛn ɗi yin com; bimiɗ à kìɓan anɛ à ghɛɓsii à rì lɛ rìgherɛ̀n ɗi ɗi ri rì mɛ̀kìkìì ɓi nkɔ̀nɛ̀n.
Ɓì tumɛ̀ngày mɛ̀ree min lɛ syeesyee, nni com aɗi kɛɛ kighà mìni lɛ kɛ̀ ɓi ɓati ri mɛ̀wog ɓi com ki saaɗ à kpaa? 
Mɛ̀yitì mɛǹ mɛ fuu yì ɓi yɛ̀ɛ Bɛ̀ll ànɛ a regi mini. 
Com ki ɓɛ tɔɓi rì maa gàɓ à nwìɗ ki ti ki nuràg lɛɛ̀gwey. 
Ɓi mɛ̀, ǹɗì rì ǹtyweeyi ri Kan ɓi kìɓan kin, ɓyàa ɓa ti ɓi ri rìyitì ɗi ɗi ghasɛɛ rì ɗiŋkɛ̀m, wɔ̀lɛ Bɛ̀ll à rì ɓiì pɔnɔsii ŋwaànɛ a ɓùuɓuùsì mìni, nsoò ghɛn yaa rì. 
Ɓɔɔsoŋ̀, ɓi ɓɛg ànɛ a lɔ̀ŋkɛm̀, i kaa rì lɛ ǹkaka ǹɗèrèsì ɓum lɛ ɓɛ ghɛɛ̀sɛɛ kì kɛ̀rɛɛ, di ɓi cɛ nnɛ ɓɛ ri lɛ ɓɛ kɛnkɛ̀n asu ɓɛ tɔtɔ̀ɓ mɛ̀? I kaa rì fɔlɔɔ, di rìwu ɗi Kiris à wughà ɓi kɔrɔs ɗi yin lɛ ɗi kɛɓtì tì mum fìɓàg. 
Ɓumɓɛ ɓɛɛ̀ syòŋsyoŋ yi kìyoòyòò ɓi nyìinyìm wìn, ɓɛɛ ghaki  gì ɓɔmiɗ di ɓɛ kɔni.
Ɓɔɔsoŋ̀, Bɛ̀ll à reŋìghà mìni lɛ ɓi ɓa ɓɛ̀kan; nni kɛ̀ ɓi ghɛɓ zɔɔ rì rìɓa ɗiǹ lɛ ɓi nɔɔ̀ti rìyɛ̀y ɗi cɛɓ ki mɛmùù. Wɔ̀lɛ ghɛɛghɛ̀ɓsɛɛna mìni rì mìni ɓi nkɔ̀nɛ̀n; 
ɓisuulɛ ɓìdɔ̀gsɛna ɓìcèm ɓi ti ɓì ronɛn ɓi m̀bobog à jɛ̀ɛ̀ ànɛ lɛ: Keesi ro mum ànɛ wɔ̀ jàŋbog yɛ̀ɛ wɛ̀ɛmìɗ. 
Nni wɔ̀lɛ, i ɓì ɓaa lɛ ɓì loòlòmɓɛ̀n ɓì ki ɗiiɗilɛ̀n mìni rì mìni, ɓì konàg lɛ kɛ̀ ɓi lègsi ki weesɛɛ, mìni rì mìni.
Càrɛɛnà lɛ Nghay à Bɛ̀ll yɛɛ kɛɛ̀kɛ̀ɛ̀sì ɓyɛɓ ɓin, fɔɔnnɛ ɓyàa kì ti ɓi ɓiɓan ɓi mɛ̀mùù mɛɛ̀ syògi ɓum lɛ ɓɛɛ ki. 
Ɓisuulɛ mɛ̀mùù mɛ ri rì ɓìɓan ɓi ɓyɛɛ̀ kɔ̀ngi mɔ, ɓìɓan ɓiǹ ɓi ɓa ɓì ghasɛn ri ɓi Nghay à Bɛ̀ll a kɔ̀nkɔ̀n. Nghay à Bɛ̀ll à rì rì ɓìɓan ɓi ɓyɛɛ̀ kɔ̀ngi nyi, ɓi ki ɓa ɓi ghasɛn ɗi ɓi mɛ̀mùù mɛɛ̀ kɔ̀nkɔ̀n; mɛ̀kuu mɛ ɓiɓan mɛǹ mɛ ri ɓi wɛ̀y, lèg ànɛ lɛ ɓi yin ɗi ìtèɗ wulɛ ɓi ki com ki ɓì kɔ̀ni. 
Wɔ̀lɛ i Nghay à Bɛ̀ll yɛɛ̀ kɛ̀ɛkɛɛ̀sì mìni, ɓyàa ɓati ɓi ɓɛkpàn ɓɛ ɓidɔ̀gsɛna.
Ɓìɓan ɓi ɓyɛɛ̀ kɔ̀ngi mɛmùù ɓi nanɛɛ ɓì; ɓyɛɛ ri lɛ: Kìfàrà, tisɔ̀mɔ̀g, cɛɓ ki sààsaa, 
rìɓɔgsì ɗi ɓinùn, majìg, bènà, momɓɛ̀n, m̀mììghrɛ̀n, rìbiìbìmɓɛ̀n, tìkaŋ ti mɛkɔ̀ɔ̀, ǹlànag rì ǹɗèè wu nɗem. 
Yàaka, rìŋwaŋ ɗi mɛrɔ̀g, dili rì mɛ̀kuu mɛ ɓiɓan mɛ fɔlɔɔ. Yɛ̀ɛ ǹlokà mìni kì kpaà, nni ǹɗɔ̀gsɛɛ tì mìni lɛ: Ɓumɓɛ ɓɛɛ̀ kìki ɓiɓan ɓiǹ, ɓaa ghɛn ɓi kilɔ̀ŋ ki Bɛ̀ll. 
Wɔ̀lɛ ɓìɗùn ɓi Kìtɛntɛ̀ɛ̀n ki Nghay ki ti ki falàg ɓi ri lɛ: Ǹkɔ̀nɛ̀n, kìnyàà, fyòoog, rìnìɗ ɗi nɗem, rìɓòò, rì kìpuɓì nɗem, rìɓèŋ ɗi ntyweeyi, rìɓa ɗi tɛ̀tɛ̀rɛ̀ɛ̀, rìyi ɗi riɓan ɗi nɗem. 
Ɓìdɔ̀gsɛna ɓi ɓeezɛɛ ɓi ɓiɓan ɓi fɔ̀lɔ̀ɔ̀.
Ɓumɓɛ ɓɛ ri ɓi Yeesus Kiris ɓi ɗùm ɓɛ mɛ kpan mɛmùù maa ɓi kɔrɔs, rì ɓìɓan ɓi ɓyɛɛ̀ rɔɔghi mɔ. 
Yɛ̀ɛ ki ri lɛ Nghay à Bɛ̀ll yɛɛ̀ fafa ɓisi cɛɓ, tì ghɛ̀ɛ̀sɛɛ min ki kɛ̀ɛ̀ghii yɛ̀ɛ Nghay a rèresi ɓisì.
Tyɛ̀ ki kaakaa rikem ɗi kɛ̀ɛ̀ ìsu, tyɛ̀ ki kaakaa ɓɛ̀paàzì ɓi nyìinyìm wìs nsoò lɛ tì mììghmììghrɛ̀n ɓìsi rì ɓìsi.
Ɓɔɔsoŋ̀, i ɓì sììdii mum di à rì ɓi rìnàn ɗiɗɛŋ, mìniɓɛ ɓì rì rì Kìtɛntɛ̀ɛ̀n ki Nghay, pɛ̀ɛ̀ziina nyi kì rɛsii ɓi syeesyee à bee rì nɗem wu tɛ̀tɛ̀rɛ̀ɛ̀. Ù konàg rì wɛ̀ɛmiɗ lɛ kɔ̀ɔ kɛ̀ɓtɛn girig fìɓàg. 
Gheeghèŋzɛɛna rìtɛ̀g ɗi mɛtɛ̀g mɛ ɓì rì rì mɔ, di fɔɔnnɛ ɓi roòzi kìdɔ̀gsɛna ki Kiris. 
I mum à terɛɛ nyimiɗ lɛ bimiɗ à mum, kɔlɛ à yin com, di à pwààrɛɛ nyimiɗ. 
Mum ǹcèm à ghɛ̀ɛ̀sɛɛ kì fiɓii rikɛ̀ɛ̀ ɗii, i à rì lɛ à sanɛ̀n, a sanɛn ɓɛɛ̀ nyimiɗ, wɔ̀lɛ kɛ̀ɛ fèèghrɛn ɗi ɓum ɓɛɗɛŋ. 
Ɓisuulɛ mum ncèm à rì ɓiì tɛ̀ɛgh ntɛ̀g wii nyimiɗ.
Kighɛɛ̀sɛɛ lɛ Ŋwaànɛ ɓɛɛ̀ rèresi jɛ̀ɛ̀ ì Bɛ̀ll a fa roànɛ a rèresi nyi gàɓ ɓi ɓyom ɓii ɓìcèm. 
Kɛ̀ ɓi pwààrɛn mìniìɓɔmiɗ, ɓaà yègsi ɓi Bɛ̀ll, lɔŋ com ki mum à ɓɛ̀li kɛɛ̀ki à rì girig ɓiì ɓùmii. 
Ŋwaànɛ à ɓiì tìŋzii kisay kii ɓi ɓìɓan ɓi ɓyɛɛ kɔ̀ngi mɛmùù, ɓìɓan ɓiǹ ɓi ki lɛ a ɓumi rìwu; wɔ̀lɛ ŋwaànɛ à ɓiì tìŋzii kisay kii ɓi ɓìɓan ɓi ɓyɛɛ̀ kɔ̀ngi Nghay, Nghay à kì lɛ a ɓumi cɛɓ ki fiɗyàɓ fikɔ̀ɔ̀. 
Nni tyɛ̀ ki fwɛy rikì ɗi kirɔɔ, lɛ i tì fɔli ɓi jàŋ ri jàŋ, tì rì ɓiì saŋì mɛ̀saŋ ɓi cààmɛ̀n ki ki ghɛɛ̀sɛɛ. 
Fɔlɔɔ nnɛ ki ghɛɛ̀sɛɛ min lɛ cààmɛ̀n kìcèm ki ti ghɛɛ kìrɔŋiɗ, ti ki ɓum ɓɛ̀cèm kìrɔɔ, à ɓiìɓììsɛ̀n ɓɛ̀geni ɓis ɓɛ ɓi rìgherɛ̀n.
Ɓì rì lɛ ɓì ghɛn ɓyoo ɓikàngà ɓi nkàniì mìni kaàtà miì mɛ̀ɛmìɗ.
Ɓum ɓɛ̀cèm ɓɛ ɓɛɛ̀ kaakaa lɛ ɓum ɓɛɛ sɛsɛg ɓɔ ɓi ɓìɓan ɓi mɛmùù ɓɛɛ̀ kàŋkaŋ mini lɛ ɓi kɛrɛn; ɓɛɛ̀ ki kìki fɔlɔɔ ri azi lɛ kɛ̀ ɓɛɛ̀ tulɛn ri ǹ-yeesɛ̀n ɓisuu Kɔrɔs à Kiris. 
Lɛ ɓɔmiɗ ɓɛ ɓɛ ri ɓɛ̀n ɓɛ̀kɛ̀rɛn, ɓɛ ti ɓɛ̀ kɛɛ̀ ɓèŋ ɓidɔ̀gsɛna, wɔ̀lɛ ɓɛ ti ɓɛ kɔngì lɛ ɓi kɛrɛn lɛ di ɓɔɔ keŋkem ɓi gòò yìn. 
Ɓi san wɛ̀m, ki yin fɔlɔɔ, mɛ̀ ǹ-yin ɗi com kidɛŋ ki lɛ nsaàsànɛ̀n i ki cee ɓi lɛ kɔrɔs à Kan wìs Yeesus Kiris. Lɛ kɔrɔs à Yeesus ànɛ̀n, ziinɛ ì rì kìloŋ ɓi mis mɛ̀m, fɛlɛ yɛ̀ɛ mɛ̀ɛmiɗ ǹɗì kìloŋ ɓimis mɛ ziinɛ. 
Rìɓa ɗi lɛ ŋwaà rì ǹkɛ̀rɛn nsoò lɛ à yin nkɛ̀rɛn ɗi yin com, kìɓan ki ki ri bimiɗ à com ki ri lɛ mum a ɓa nyɔɔnyɔn à mum. 
Fyòoog à Bɛ̀ll rì nyìinyìg ìnɛ Bɛ̀ll a woki ɓum, ɓyɛɛ ɓa rì ɓum ɓɛ̀cèm ɓɛ ɓɛɛ̀ nɔ̀ɔnɔɔ̀tì ǹsiŋdɛn wiǹ, ɓi ɓa girig ɗì Isirayɛl à kìlɔ̀ŋ ki Bɛ̀ll.
Nni mum kɛ̀ɛ yùti mɛ rì ǹ-yeesɛ̀n ɓisuulɛ doòdoo yi ǹɗì rì yɔ, yɛɛ̀ rèresi lɛ ǹɗì ǹkpàn a Yeesus Kiris.
Ɓɔɔsoŋ̀, geesɛ̀n ì Kan wìs Yeesus Kiris yɛ̀ɛ ɓa rì ǹghay wìn. Ààmɛ̀n.
Mɛ̀ Pol, ànɛ ǹɗì ǹkɛ̀nì-fìtom a Yeesus Kiris lɛ rìkɔ̀n ɗi Bɛ̀ll, mɛ̀ yɛɛ kani ɓumɓɛ Bɛ̀ll rì ɓɛ̀gherɛ̀n ɓɛ ɓɛ ri ɓɛ̀falɛn ɓi Kiris Yeesus a Efɛɛzɛ. 
Bɛ̀ll à Seŋi wìs ɓɛɛ̀ Kan Yeesus Kiris ɓɛɛ fa mìni geesɛ̀n rì fyòoog.
Rìkem ɗyɛɛ ɓa rì Bɛ̀ll à Seŋi Kan wìs Yeesus Kiris, ànɛ à màgà ɓìsi ɓi rìɓa ɗis ɗi tì rì ɓɛ̀ ràrɛn ɗi Kiris, yɛ̀ɛ à faghà ɓìsi ɓɛ̀mààgh ɓɛ nghay ɓɛ̀cèm ɓi ɗyoo ɓi ɗùm. 
Ɓi Kiris, Bɛ̀ll à ɓɔ̀ngà ɓìsi di ziinɛ ì ka kilɛn ɓi, lɛ ti ɓa ɓɛ̀tɛnɛn, kɛ̀ɛ̀ kìɓan ki lɛ ɓɛ fen ɓi mis mii. Ɓi nkɔ̀nɛ̀n wìì, 
Bɛ̀ll à lokà kì rèni lɛ à ɓiì kìi lɛ, ti ɓa ɓɔn ɓii lɛ Yeesus Kiris. Ki kɔngà nyi lɛ a ki kìɓan kiǹ lɛ ki rɔɔghà nyi fɔlɔɔ, 
lɛ a nyaàsì rìkem ɗi geesɛ̀n yìì inɛ à kìghà ɓìsi ɓi Man wiì à nɗem. 
Ɓi Man ànɛ̀n, tì ti ɓɛ̀kòrɛn ri bwaɓ yii, ɓìɓe ɓis ɓi ɓa ɓìcàrɛn lɔŋ lɛ coo itègh wu geesɛ̀n ì Bɛ̀ll, 
ìnɛ à rèsìghà ɓìsi lɛɛ̀gwey, yɛ̀ɛ à kìghà lɛ ti ɓa rì ɗyomzɛ̀n, tì ki ɓa ri syeesyee à fèg. 
À kpàkàkà ɓìsi dwìɗ i rìkɔ̀n ɗii ɗi a rìnyam, ɓi kìɓan ki nɗem wii wu lokà kì renì lɛ à kìi gɛ ɓi Kiris. 
Kìɓan kiǹ, Bɛ̀ll à ɓiì ràtɛɛ kɔ kì kìi, di cààmɛ̀n ki mɛ ghɛ̀ɛ̀sɛ̀n; à taŋzɛ̀n ɓyom ɓìcèm ɓi ɓi ri aɗyoo, rì ɓi ɓi ziinɛ lɛ ɓyɛɛ ɓa rìfòm ɗifog lɛ Kiris. 
Ɓi rìɓa ɗis ɗi tì rì ɓi Kiris, tì mɛ teɗ gàɓ yìs i cɛɓ lɛ Bɛ̀ll à lokà ɓìsi kì ɓɔ̀ni lɔŋ yɛ̀ɛ rìyitì ɗii ɗi ɓaghà. Bɛ̀ll a kìlag ɓiɓan lɔŋ yɛ̀ɛ ǹɗem wii wu kɔnì. 
Lɛ di ɓìsi ɓɛ tì lokà kì foŋì dyàɓɛn yis ɓi Kiris, ti ki com ki lɛ rìkem ɗi Bɛ̀ll ɗyɛɛ nyaà. 
Ɓi Kiris, mìni girig ɓì kìghà lɛ, yɛ̀ɛ ɓì wokà jɛ̀ɛ̀ ìnɛ ì rì saaɗ, yɛ̀ɛ ri Syeesyee à Ɓɔlɛ ànɛ à ɓaghày rì gòri yìn, nni ɓì gherɛ̀ngà Kiris, Bɛ̀ll à foŋ min kirèmzɛnà kii ɓi mìni, yɛ̀ɛ à faghà mìni Kìtɛntɛ̀ɛ̀n ki Nghay ki à kàkà. 
Nghay ànɛ̀n yɛɛ̀ kìki lɛ, tyɛ̀ ki ɓa ri nyoey ɓi kìrɔɔ ki Bɛ̀ll à nyamgà ɓisuu ɓum ɓii, à ki kì lɛ ti yi syeesyee à rìyi lɛ, tì rì ɓiì terì ɓyom ɓi syeesyee ɓi à nyamgà ɓiǹ, di gòri yìs i mɛ ron. Tì rì ɓumɓɛ Bɛ̀ll à tekà ɓisuulɛ ti nyaànyààsì rìkem ɗii.
Kìɓan kiǹ kɛɛ̀ki, yɛ̀ɛ mɛ̀ɛ nwoogh girig di ɓɛɛ̀ sɛsɛg lèg ànɛ ɓì gherɛɛ Kan Yeesus, rì nkɔ̀nɛ̀n ànɛ ɓì rì rì nyi ɓi san à ɓɛ̀gherɛ̀n ɓɛ̀cèm, 
nni ǹti ǹfafà lɔŋ Bɛ̀ll ɓìtògsɛ̀n kɛ̀ɛ̀ cààmɛ̀n ɓisu win, ǹki ɓùŋɓuŋ mini ɓi bɔ̀ŋzɛ̀n yɛm̀, 
ǹtɔtɔ̀g Bɛ̀ll à Kan wìs Yeesus Kiris, ànɛ à rì ǹkeŋkèmì wìs a Seŋi lɛ a fa mìni ǹghay à ɗyomzɛ̀n ànɛ a rèsag ɓum ɓìɓan ɓi a rìnyam lɛ a ki lɛ ɓi yi nyi. 
À lòm mìni kìtɛɛtɛn ɓi mɛ̀rem, lɛ ɓi yi rìkuu ɗi dyàɓɛn ɗi à reŋìghà mìni lɛ ɓi ɓa rì ɗyɔ, ɓì ki yi lèg ànɛ yɛ̀ɛ ɓyom ɓi syeesyee ɓi à nyamgà ɓisuu ɓɛgherɛ̀n ɓi ri ɓì tèghɛn. 
Ɓì yi girig lɛ, à ti à rèsàg ìtèɗ wu kuurakɛn ɓisuu ɓisi ɓɛ̀gherɛ̀n. Ìtèɗ wiǹ wɛɛ̀wu à rèsìghà lɛ wu laŋi mɛ̀tèɗ mɛcèm. 
Wɛɛ̀wu à kìghà kìsay ri wɔ, yɛ̀ɛ à ghèmzìghày Kiris a ɓìloŋ, à kɔ̀ɔ̀sì nyi ɓi weèlem wìì ɓi ɗyoo ɓi ɗùm. 
Wɔɔ, Kiris à rì ɓi-kɔ̀ɔ̀ wu wu teŋmɛɛ wu cee mɛ̀kɔ̀ɔ̀ mɛ mɛfòm mɛcèm, rì ɓɛ̀làmì ɓɛ̀cèm, rì mɛ̀tèɗ mɛcèm, rì ɓɛ̀kemì ɓɛ̀cèm; ɗii ɗii ɗi cee mii mɛ ɓɛri lɛ ɓɛ reŋì ɓigomìnɛ nsoò lɛ ɓi cɛɓ ki fiɗyàɓ fikɔ̀ɔ̀. 
À fogà ɓyom ɓìcèm a mɛ̀kòò mɛ Kiris, à rɛsì nyi rìfòm ɗi gol ɓi Kìseŋi kii 
ki ki ri nyoo yìì, miì nnɛ Kiris à rì ǹɗonɛn lɛ pisa, nyi ànɛ à mɛ ron zi bimiɗ à sòsòɓ.
Ɓi ɓɛg wìn, ɓì ɓaghà ɓìloŋ lɛ zɛ̀ɗ yin rì ɓìɓe ɓin, 
ɓi ɓì ghɛghɛ̀ɓkà miì abɛ̀y di ɓi ka nɔ̀ɔnɔɔ̀tì ɓìsyɔ̀ɔ̀ ɓi ɓi ziinɛ, ɓì kìkì rìkɔ̀n ɗi rifòm ɗi ɗi lamii mɛ̀tèɗ mɛ ɓi nlɛŋlɛŋ̀, ɗyɔ yɛɛ ri ǹghay ànɛ a kìki kisay ɓigomìnɛ ɓi ɓumɓɛ ɓɛ ri rì ǹtoòtèɗ. 
Ɓìsi ɓɛ̀sɛ̀ɛ̀ ɓɛ̀cèm, tì ɓaghà girig ɓi nɗaŋ waa lɛ tì ghɛghɛ̀ɓkà abɛ̀y ɓi ɓìɓan ɓi mɛ̀mùù mis mɛ ɓaghà zày rì ɓyɔ, tì kìkì rìkɔ̀n ɗi nyoo yis rì ɗi mɛrem mis lɛ rìɓa ɗi tì ɓaghà ɓum lɔŋ yɛ̀ɛ ɓɛ̀ro ɓɛmɓog, tì ɓaghà ɓumɓɛ bim i Bɛ̀ll ì ghɛ̀ɛ̀sɛɛ kì kpaŋì a lɔ̀ŋkaa. 
Wɔ̀lɛ Bɛ̀ll à rì rì nyìighnyìg yɛ̀ɛ mɛ̀nɔ̀ɓɔ̀ fɔɔnnɛ ɓi coo nkɔ̀nɛ̀n ànɛ à keesìghà ɓìsi rì nyi, 
ɓìsi ɓɛ tì ɓaghà ɓìloŋ lɛ mɛ̀nànì mis, à kìghà lɛ ti ɓa ti rì cɛɓ ǹɗaŋ ɗi Kiris. Ɓì rì ɓɛ̀kòrɛn lɛ geesɛ̀n ì Bɛ̀ll. 
À kìghà lɛ, à ghèmzì ɓìsi ǹɗaŋ ri nyi, à ki kɔ̀ɔ̀si ɓisi ɓi ɗyoo ɓi ɗùm ɓi rìɓa ɗi tì rì ɓi Yeesus Kiris. 
À kìghà fɔlɔɔ lɛ, di ɓyààmɛ̀n ɓìcèm ɓi asu a resi geesɛ̀n yìì inɛ ì tèghɛɛ yɛ̀ɛ mɛ̀nɔ̀ɓɔ̀, ɓi kìrɔɔ-ǹɗem ànɛ à kìghà ɓìsi ɓi Yeesus Kiris.
Ɓisuulɛ ɓì rì ɓɛ̀kòrɛn lɛ geesɛ̀n ì Bɛ̀ll, ɓi bee ì rìgherɛ̀n ɗi ɓì gherɛɛ nyi; ki kilɛɛ ɓi fɔlɔɔ lɛ rìkì ɗin, ki ri lɔŋ rifa ɗi Bɛ̀ll. 
Kìɓan kiǹ ki yin yi lɛ mɛ̀kìkìì min, fɔɔnnɛ mum à yin lɛ à sanɛ̀n. 
Ɓisuulɛ, tì rì kìsay ki nnyɛɛ salà; à yègà ɓìsi ɓi Yeesus Kiris lɛ, ti ghɛɓ cɛɓ ki ki ri rì mɛ̀kìkìì mɛ syeesyee mɛ Bɛ̀ll à lokà kì pègsɛɛ lɛ ti kilag.
Mìni ɓɛ ɓì yin Ɓɛ̀yudɛ̀n, ɓì ghɛ̀ɛ̀sɛɛ kì yitii lɛ, ɓumɓɛ ɓɛɛ̀ kalag lɛ ɓɔɔ ri ɓɛ̀kɛ̀rɛn, ɓɛ nɗegì mìni abɛ̀y lɛ ɓɛ̀suswiɗ; ɓɔɔ ki ɓa lɛ ɓum ɓɛɛ kɛɗkàkà ɓɔ. 
Ɓi cààmɛ̀n kiǹ, ɓì ɓaghà kɛ̀ɛ̀ Kiris, ɓì ɓaghà ɓɛ̀kèn, kɛ̀ ɓi ɓa ɓɛroɓɛ ɓi kìlɔ̀ŋ ki Bɛ̀ll à ɓɔ̀ngà; ɓì ɓaghà ɓi ri gàɓ ɓi bee yi Bɛ̀ll à kàkà lɛ à ɓiì renì rì kɔ; fɔɔnnɛ ɓì ghɛghɛ̀ɓkà ɓi ziinɛ, kɛ̀ɛ̀ dyàɓɛn, kɛ̀ɛ̀ Bɛ̀ll. 
Wɔ̀lɛ ɓigomìnɛ, ɓi Yeesus Kiris mìni ɓɛ ɓì ɓaghà fìràɓ, ɓì mɛ tyòŋdɛn yi nyi jàŋbog lɛ bwaɓ yi Kiris. 
Ɓisuulɛ Kiris ànɛ̀n yɛɛ mɛ fa ɓisi fyòoog, nnyɛɛ ɓaskà ɓyom ɓi ɓi ɓaghà ɓì ghasɛn kibyɔg kìfog yɛ̀ɛ à wààghàkà bàŋbàŋ ìnɛ ì fogà gasɛ̀n rì bènà ɓi nyìinyìm wìs. 
À pisìghà ɓìdɔ̀gsɛna, rì mɛ̀siŋdɛn mɛ miì rì ɓìcèlì ɓi miì ɓi rìfa ɗi à faghà nyoo yìì lɛ di ɓìlɔ̀ŋ ɓi kiɓɛ̀ɛ̀ ɓìn ɓyɛɛ sug kìlɔ̀ŋ kìfog, ki kɛɛ ɓa nyɔɔnyɔn à kìlɔ̀ŋ ɓi rìràrɛ̀n ɗi rì nyi, fɔlɔɔ nnɛ à kìghà lɛ fyòoog a ɓa. 
Kiris à wolà bènà ɓi rìwu ɗi à wughà ɓi kɔrɔs, à ràɗkà ɓìlɔ̀ŋ ɓi kiɓɛ̀ɛ̀rɛn lɛ ɓyɛɛ ɓa nyoo bog , ɓi ki sugti ki ràrɛɛ ri Bɛ̀ll. 
Fɔlɔɔ nnɛ Kiris à yùghà kì ghagsii Syeesyee à Ɓɔlɛ à fyòoog, a lɔ̀ŋkin, mìni ɓɛ ɓì ɓaghà fìràɓ ri Bɛ̀ll rì a Ɓɛ̀yudɛ̀n ɓɛ ɓɛ ɓaghà jàŋbog rì Bɛ̀ll. 
Ɓisuulɛ, rì ɓìsi, rì ɓɔ, tì rì rì bee i ǹkpaŋɛn yɛ̀ɛ Tààta lɛ nyi rì ǹghɛɓsɛn wu Nghay bog.
Fɔlɔɔ nnɛ ɓì yiìdi ɓɛ̀kèn nsoò lɛ ɓumɓɛ ɓɛ ri ɓi rìghaàgh, wɔ̀lɛ ɓigomìnɛ ɓì ti ɓumɓɛ ɓɛ ri kìlɔ̀ŋ kìfog rì ɓumɓɛ ɓi kìlɔ̀ŋ ki Bɛ̀ll, ɓì ki ɓa ɓumɓɛ ɓi naa ì ɓum ì Bɛ̀ll. 
Ɓì rì kìtoŋ ki ki ri kìyàghɛn yi ɓi kìsay ki ɓɛkɛ̀nì-fìtom, rì ki ɓɛkpaŋzì-ɓìɓan; Yeesus Kiris nyimiɗ a ɓa gɔ̀g ìnɛ ì ɓanɓani ntɔn à naa. 
Nyi yɛɛ ti à kìlàg lɛ kìtoŋ kɛɛ kpegmɛn, ki ki ɓɔg, ki ghay naa ì Bɛ̀ll ìnɛ ì rì ǹtɛnɛn ɓi Kan ɓi ɗùm. 
Ɓi nyi nnɛ mìnii ri girig ɓɛ̀ro ɓɛ ɓi kìtoŋ kiǹ, lɛ ɓi ɓa ǹɗaŋ ri ɓɔɔ̀ cèm mɛɛ mɛ Bɛ̀ll à kɔ̀kɔrii miì ɓi Nghay.
Kìɓan kiǹ kɛɛ̀ki mɛ̀ Pol ànɛ ǹɗì kìmbùŋ ki Yeesus Kiris ɓisuu win mìni ɓɛ ɓì yin Ɓɛ̀yudɛ̀n mɓɔ̀ɔɓɔŋzì Bɛ̀ll. 
I ɓì ɓaghà lɛ ɓi wog di ɓɛɛ̀ kakali geesɛ̀n ìnɛ Bɛ̀ll à rèsìghà mɛ̀ lɛ ǹɗoòzi rìyitì ɗi à ɓaghà rì ɗyɔ ɓi san wìn. 
Mɛ̀ n-yii fèg à Bɛ̀ll ànɛ a rìnyam fɛlɛ yɛ̀ɛ màa fèèghrɛɛ mìni kì còŋi lɛsàg lɛ nnyɛɛ resii mɛ̀ fèg ànɛn. 
I ɓì ɓàli gàɓ ì ɓìɓan inɛ màa kàni, ɓì rì lɛ ɓì ghɛn lèg ànɛ yɛ̀ɛ ǹ-yii ɓìɓan ɓi a rìnyam ɓi ɓi seesee Kiris. 
Bɛ̀ll à rèsìghà ɓi gbàà yi ɓum yi abɛ̀y ɓìɓan ɓi a rìnyam ɓìn yɛ̀ɛ à mɛ rèsi ɓyɔ ɓigomìnɛ lɛ, rì a ɓɛ̀kɛ̀nì-fìtom ɓii ɓɛ ɓɛ ri ɓɛ̀tɛnɛn rì a ɓɛ̀kpaŋzì-ɓìɓan, rì ìtèɗ wu Nghay. 
Ɓumɓɛ ɓɛ yin Ɓɛ̀yudɛ̀n ɓɛ ti girig ɗì gàɓ ɓi ɓyom ɓi Bɛ̀ll à nyamgà ɓisuu ɓum ɓii, ɓɛ ɓa ɓìkàɓ ɓi nyoo bog, ɓɛ ki ɓa girig ɓumɓɛ ɓɛ ri ɓi nkàg wu Bɛ̀ll à faghà ɓi Yeesus Kiris lɛ Syeesyee à Ɓɔlɛ, 
ànɛ ǹɗì ǹkìì-kìsay anɛ miì lɛ rìfa ɗi Bɛ̀ll à faghà mɛ̀ ìtèɗ wii, ɓi geesɛ̀n yìì. 
Mɛ̀ ànɛ ǹɗì tìì-kìtòn a zɛy ànɛ ɓi ɓɛ̀gherɛ̀n ɓɛ̀cèm, mɛ̀ɛ nnɛ Bɛ̀ll à kìghà geesɛ̀n ìnɛ lɛ nghagsi Syeesyee à Ɓɔlɛ ànɛ ɓi kìrɔɔ ki ki ri ɓi Kiris, ki ɓum ɓɛ yin lɛ ɓɛ wog, a ɓumɓɛ ɓɛ yin Ɓɛ̀yudɛ̀n. 
Lɛ nɗesi ɓi kìtɛɛtɛn yɛ̀ɛ Bɛ̀ll a rooroòzì fèg wìì anɛ a maà ɓa ǹnyamɛn, cààmɛ̀n kìcèm. Bɛ̀ll ànɛ à kìghà ɓyom ɓìcèm, nnyaà nyamnyàm fèg ànɛ̀n nyimiɗ. 
Fɔɔnnɛ à tumɛ̀n ɓigomìnɛ, ɓɛ̀làmì, rì mɛ̀tèɗ mɛ ɓi ɗyoo ɓi ɗùm, ɓɛ yii ɗyomzɛ̀n ɗi Bɛ̀ll, ɓi ɓìɓan ɓìcèm lɛ kìseŋi ki ɓɛgherɛ̀n. 
Bɛ̀ll à kìghà fɔlɔɔ lɔŋ yɛ̀ɛ rìyitì ɗi a maa ɓa rì ɗyɔ fìɗyàɓ fikɔ̀ɔ̀ ɗi ri; ɗyɛɛ̀ɗi à roòzìghà rì Yeesus Kiris à Kan wìs. 
Ɓi nyi, bee i rì ɓìsi kìkpaŋ lɛ ti kɛǹ Bɛ̀ll jàŋbog rì ntyweeyi ɓi nɗem lɛ rìgherɛ̀n ɗi tì gherɛɛ nyi. 
Fɔɔnnɛ ǹkpaa mìni lɛ: mɛ̀tɔɓ mɛ nwowog ɓisu win mɛ̀ kɛɛ̀ fa mini ìɓwɛɗ; mɛ̀tɔɓ mɛ̀n mɛ ri ɓisuu rikem ɗin.
Kìɓan kiǹ kɛɛ̀ki m̀ɓaagh mɛ̀ɗu ɓi zi ɓi mis mɛ Tààta, 
ànɛ naa yi ɓum yìcèm lɛ rì yi aɗyoo rì yi ɓi ziinɛ, yɛɛ̀ fuughag yi a lɔ̀ŋkii. 
Ǹtɔg nyi lɛ a fa mìni Nghay wìì lɛ a foŋ mìni ìteɗ ɓi nɗem, 
di fɔɔnnɛ Kiris a kɔri ɓi mɛ̀rem min lɛ rìgherɛ̀n. Fɔlɔɔ nnɛ ɓì rì ɓiì kìi lɛ, ɓì ròò gàŋ, ɓì ki ɓa ɓɛnyìsɛn ɓi nkɔ̀nɛ̀n ɓi ɗùm; 
fɔɔnnɛ ɓì ɓiì yii ǹɗaŋ ri ɓɛ̀gherɛ̀n Bɛ̀ll ɓɛ̀cèm lèg ànɛ ǹkɔ̀nɛ̀n à Kiris à kìi lɛ: à fùùrɛ̀n, à ràɓ, à rim, à ki teŋmɛn, 
rì tì lɛ, ɓi yi ǹkɔ̀nɛ̀n à Kiris ànɛ̀n, ànɛ ɓum ɓɛ yin lɛ ɓɛ tɔɔnɛ̀n kì yiì; fɔlɔɔ nnɛ ɓi ɓa ɓɛ̀ronɛn syeesyee à rìron ɗì rìɓa ɗi Bɛ̀ll à rì nɗonɛn.
Nni roànɛ à rì rì ìtèɗ wulɛ à kì ɓìɓan ɓìcèm ɓi tì rì lɛ tì tɔg, nsoò lɛ tì fèg, à ceesàg kɛ̀ɛ̀ vèg rì ìtèɗ wu wɛɛ̀ kìki kisay ɓi ɓìsi, 
nnyɛɛ ghɛɛ̀sɛɛ rì rìkem ɓi kìseŋi ki ɓɛgherɛ̀n, rì ɓi Yeesus Kiris ɓi gbàà yi ɓum yìcèm, à kpaŋ fìɗyàɓ fikɔ̀ɔ̀ ri fìɗyàɓ fikɔ̀ɔ̀. Ààmɛ̀n.
Fɔɔnnɛ mɛ̀ ànɛ ǹɗì kìmbùŋ lɛ ǹsàsay Kan, ǹkpaa mìni lɛ, ghɛɓina rìkuu ɗi cɛɓ ɗi ɗi ghɛɛ̀sɛɛ rì ǹɗeèghreŋi wu wu kpagà a lɔ̀ŋkin, 
sɛɛ̀diinà mìniìɓɔmiɗ ɓi zi, ɓì kɔ̀rì lɛ fyòoog, ɓì ɓa rì kìnìri ki nɗem, ɓì cenɛ̀n lɛ ɓi ghɛɓ rì ɓɛ̀geni ɓin lɔŋ yɛ̀ɛ ɓɛ ri, ɓɔ girig ɓɛ ki fɔlɔɔ ɓi san wìn, rìkì ɗiǹ ɗìcèm ɗi ɓa ɓi nkɔ̀nɛ̀n ɓi ɗùm; 
ɓì tèètèèsì nyoo lɛ ɓi ɓeŋ rìɓa ɗi kibyɔg kìfog ɗi ɓi mɛ̀ghay rì fyòoog ànɛ à ràri mìni ɓɛ̀sɛ̀ɛ̀ ɓɛ̀cèm. 
Nyoo ì rì lɔŋ bog, Nghay lɔŋ bog, fɔɔnnɛ ɓì rì girig ɓɛ̀ reŋiyɛn lɛ ɓi ɓa rì dyàɓɛn bog, yɛ̀ɛ ri dyàɓɛn inɛ ɓi nɗeèghreŋi win. 
Kan à rì lɔŋ bog, rìgherɛ̀n ɗifog, bàɓtis bog, 
Bɛ̀ll bog, nnyɛɛ ri Seŋi ɓum ɓɛ̀cèm, à làmii ɓɛ̀sɛ̀ɛ̀ ɓɛ̀cèm, à kìkì kìsay ɓi ɓum ɓɛ̀cèm, à ki ɓa ɓi ɓɔɔ̀cèm.
Wɔ̀lɛ mum ǹcèm ànɛ ɓi ɓìsi à tekà bimiɗ à rìfa ɓi lèg ànɛ Kiris à faghà nyi. 
Fɔlɔɔ nnɛ ki ri kì kaliyɛn lɛ: Yɛ̀ɛ à ɓɔkà ɓi jàŋ yi yi teŋmaagh, à kɛ̀ngà rì ɓìmbùŋ, à fa ɓum ɓyom.
Rìkpaa ɗi lɛ à ɓɔkà ɗi resii cɛ? Ɗi resii lɛ à sɛngà ɓi kìrimi ki zi. 
Roànɛ à sɛngày, nnyɛɛ ri girig roànɛ à ɓɔkà aɗyoo ɗi ɗi teŋmɛɛ kɛ̀ɛ̀ vèg, lɛ di a ron ɓi ɓyom ɓìcèm. 
Nnyɛɛ faghà ɓɛ̀ro ɓɛdɛŋ lɛ ɓɛɛ ɓa ɓɛ̀kɛ̀nì-fìtom, ɓɛ̀ro ɓɛmbog ɓɛ̀kpaŋzì-ɓìɓan, ɓɛmbog ɓɛ̀kalì-Syeesyee à Ɓɔlɛ, ɓɛmbog ɓɛ̀pàstɛɛ̀rì nsoò lɛ ɓɛ̀rèsàg. 
À kìghà fɔlɔɔ lɛ di ɓɛ̀gherɛ̀n ɓɛɛ tɔɔ̀ ɓɛ kpaŋ ɓi nɗɛli wu ɓɛ ri lɛ ɓɛ ki kìsay ɓi rìtoŋ ɗi nyoo ì Kiris. 
À kɛ̀n kì kpaŋì ɓi jàŋ inɛ rìgherɛ̀n ɗis, rì rìyi ɗi tì yii Man à Bɛ̀ll, ɓyɛɛ ɓa com kìfog di tì mɛ sììrɛn ɓum, tì ghɛ̀ɛ̀sɛ̀n ɗì kɔɔ̀kɔɔ̀ à ǹɗɛli a Kiris. 
Fɔlɔɔ nnɛ tyàa ɓa ti ɓi ɓɔɓti ɓɛ ɓɛ ri kɛ̀ɛ̀ goo, ɓɛ ɓɛ ri lɛ rì rìkuu ɗi dɔgtɛ̀n ɗiǹ miì ɓɛ nɔɔ̀tì, ɓum ɓɛ yeèghyègsì ɓɔ lɛ rì momzɛ̀n maa, rì mɛ̀ghèy mɛ ɓɛ ti ɓɛ syogì ɓum miì ɓi rìnàn. 
Wɔ̀lɛ, i ti kakali saaɗ rì ǹɗem wu nkɔ̀nɛ̀n, tì ɓiì tɔɔtɔɔ ɓɛɓɛg ɓɛ̀cèm ɓi Kiris ànɛ à rì nto. 
Lɛ nyi nnɛ nyoo bimiɗ ì ti ì kìlàg lɛ, ì tɔɔ, ì ki toŋɗɛn yɔ̀miɗ ɓi nkɔ̀nɛ̀n ɓi ɗùm lèg ànɛ à ghɛ̀ɛ̀sɛɛ rì ɓìkàɓ ɓi miì ɓìcèm; nyoo ìnɛ̀n ì rì ǹwògakɛn lɛ syeesyee ì ki ɓa nɗàrakɛn lɛ kpeg kpeg rì gòga yìcèm yi ì rì rì yɔ̀.
Kìɓan ki mɛ̀ ǹkalii, ǹki sììrɛn ɓi ɗii ɗi Kan kɛɛ̀ki lɛ: Kɛ̀ ɓi ghɛɓti yɛ̀ɛ ɓum ɓɛ zɛy ɓɛ ɓɛ yin ɓɛgherɛ̀n, ɓɔ yɛɛ ti ɓɛ nɔɔ̀tàg ɓɔɔ momzɛ̀n ɓaa ɓɛ kɛ̀ɛ̀ ìsu. 
Ɗyomzɛ̀n ɗyaa ɗi ri ɗì sigtɛn birìm, fɔɔnnɛ ɓɛ yin ri gàɓ ɓi cɛɓ ki Bɛ̀ll lɛ kɛ̀ɛ̀ rìyi wàà, rì rìɓa ɗi mɛ̀rem maa mɛ ri mɛ̀ tèrɛn. 
Ɓɛ yiìdi ri ǹtoòrìɗ, fɔɔnnɛ ɓɛ mɛ ɗiŋi ɓi kìɓùùsì, ɓɛ kɛǹ ɓiì kìkii ɓiɓan ɓi tifin, kɛ̀ɛ̀ tìmin, ɓɛ ɓutɛ̀n tì zày ì ìkum miì. 
Ɓi san ànɛ a lɔ̀ŋkin, àa fɔlɔɔ nnɛ mìnii yilàkà Kiris; 
di ɓì ki wokà di ɓɛɛ̀ kpaakpaa kiɓan kii, ki ki ɓa lɛ nyi nnɛ ɓɛ resìghà mìni, lɔŋ yɛ̀ɛ saaɗ ànɛ ɓi Yeesus à rì. 
Ɓì ghɛ̀ɛ̀sɛɛ kì rinii fiɗyàɓ fin fi riɓa fi ɓi cɛɓ ki ɓì ghɛghɛ̀ɓkà abɛ̀y, ɓìɓan ɓi ǹɗem wu mum wu ti wu kɔngì ɓi rìɓa ɗi yɛ̀ɛ ɗiǹ, ɓi ri rì ǹ-yègsɛ̀n, ɓi ki ɓa ɓiɓan ɓi ɓi ri lɛ ɓi yogsì mum. 
Ɓì ghɛ̀ɛ̀sɛɛ kì ɓaà ɓɛ̀nyɔɔnyɔn ɓɛ ɓum lɛ kɔɔ̀kɔɔ̀ ɓi mɛ̀rem min, rì ɓi mɛ̀yitì min. 
Ɓì waatɛ̀n nyɔɔnyɔn à rìɓa ànɛ à rì ǹkìyɛn ɓi kìpisɛn ki Bɛ̀ll, rìɓa ɗìn ɗi resɛ̀n ɓi cɛɓ ki nkpaà rì ki tɛnɛn, ki ki fuu yì ɓi saaɗ.
Kìɓan kiǹ kɛɛ̀ki càrina pwàà, mum ǹcèm ànɛ ɓi mìni a kalag geni kìɓan yɛ̀ɛ ki ri, ɓisuulɛ, ɓìsiìcèm tì rì ɓìkàɓ ɓi ɓi nyoo bogtɛ̀n. 
I ɓì woogh bim, ɓì konàg lɛ kɛ̀ ɓi kì kiɓe; ŋwos kɛ̀ɛ màg ɓilɛy di bim yiǹ ì kaka. 
Kɛ̀ ɓi nɛm Satàn ikɔ̀ɔ̀. 
Ŋwaànɛ àa nti à fyaasàg ɓyom, à lèg ɓi wii, kìɓan kifog, a teki ntɔɓ lɛ a say rì ɓyàg ɓii yɛ̀ɛ ki ghɛɛ̀sɛɛ, fɔɔnnɛ a ɓa rì com ki à rì lɛ à ghɛɓsì soghàsogha ri kɔ̀. 
Ŋwɔm win wu ghɛɛ̀sɛɛ ɓi ki kpaà kìɓan ki ɓeɓtɛn, wɔ̀lɛ i ki kpaŋi lɛ ɓi toòghrɛn, jɛ̀ɛ̀ yìn i ghɛ̀ɛ̀sɛɛ kì ɓaa jɛ̀ɛ̀ ìnɛ ì rì lɛ ì fa ìtèɗ ɓi rìgherɛ̀n ì ki ɓa ri ǹghɛɓsɛn ɓisuu ɓɛroɓɛ ɓɛ woogh yɔ̀. 
Kɛ̀ ɓi kì lɛ Kìtɛntɛ̀ɛ̀n ki Nghay ki Bɛ̀ll à rèmzàkà mìni rì kɔ ɓisuu ŋwos anɛ gòri yìì ì ri ɓa, kɛ̀ɛ wog bim. 
À tumɛɛ lɛ kìmìighmigtɛ̀n, kìnyɛn, bim, kìyoòyòò, mɛ̀wɔ̀wɔrì, rì rìgɛn mɛ̀kuu mɛ̀cèm, ɓi ghɛɛ̀sɛɛ kì lèegh ɓi nyìinyìm wìn. 
Ɓaana rì nɗem wu geesɛ̀n ɓi nyìinyìm wìn, ɓì yi rìghɛn ɗi ɓɛro ɓɛmbog nyìighnyìg. Ɓaana rì rìcenɛ̀n ɓi nyìinyìm wiǹ, fɛlɛ yɛ̀ɛ Bɛ̀ll à cenɛ̀ngà mìni ɓi Kiris.
Yɛ̀ɛ ɓì rì ɓɔn ɓɛ Bɛ̀ll ɓɛ nɗem, tèèsiina nyoo lɛ ɓi nɔɔ̀ti kìfèèghrɛnà kii. 
Ɓì kɛ̀ɛ̀kɛ̀ɛ̀ ɓi nkɔ̀nɛ̀n fɛlɛ yɛ̀ɛ Kiris à rèsìghà ɓìsi, à fa cɛɓ kii ɓisu wis, fɛlɛ yɛ̀ɛ com ki ŋwaà à faa, nsoò lɛ kìtuwe ki ɓɛ funɛɛ ɓi rìɓɔgsì ɗi Bɛ̀ll; ɓyom ɓìn ɓi ɓa rì syeesyee à kìnùbe.
Tìsɔ̀mɔ̀g, rì ɓìɓan ɓi tifin mɛkuu mɛ̀cèm, rì zày ì ìkum, ɓì ghɛ̀ɛ̀sɛɛ ɓi lɛ ɓi ɓuŋɗɛ̀n nsoò m̀ɓùŋɗɛn ɓi nyìinyìm wìn, lɛ fɔlɔɔ yɛɛ ghɛɛ̀sɛɛ rì ɓum ɓɛ Bɛ̀ll. 
Ki ghɛɛ̀sɛɛ ɓi lɛ ɓi kpaakpaa ɓìɓan ɓi ǹtoòrìɗ, rì ɓìdìmìdimi ɓi ɓiɓan, rì ɓìɓan ɓi ɓiyèg. Ki ghɛɛ̀sɛɛ lɔŋ lɛ ɓi fafa Bɛ̀ll ɓìtògsɛ̀n. 
Konaaghna kì yiì lɛ mum ǹcèm ànɛ à rì ǹkìì-tìsɔ̀mɔ̀g, nsoò lɛ ǹkìì ɓìɓan ɓi tifin, nsoò lɛ ànɛ à rì rì zày ì ìkum, yɛɛ lɔɔ lɛ mɓɔgsì ɓìnùn, à yin ɗi gàɓ ɓi kìlɔ̀ŋ ki Kiris, rì ki Bɛ̀ll. 
Mum kɛ̀ɛ yègsi mini rì ɓìtòkì ɓi kɛ̀ɛ̀-su lɛ ɓisuu ɓiɓan ɓiǹ innɛ bim i Bɛ̀ll ì rì ɓiì sɛni ɓi ɓɔn ɓɛ ɓɛ ri rì ǹtoòtèɗ. 
Kɛ̀ ɓi ɓutɛn ri ɓɔ ɓi kìɓan kidɛŋ nsoò kìfog.
Ɓisuulɛ ɓì ɓaghà ɓumɓɛ ɓi birìm abɛ̀y, nni ɓigomìnɛ, ɓì ti kìtɛɛtɛn ɓi Kan ɓi ɗùm. Nni ghɛɓina min yɛ̀ɛ ɓɔn ɓɛ ɓi kìtɛɛtɛn. 
Kìtɛɛtɛn kìn kɛɛ ti ki falàg ɓum ìtèɗ wulɛ ɓɛɛ rɔɔtɛn nɗem ɓɛ ɓa ɓumɓɛ nkpaà, ɓɛ ki ɓa ɓumɓɛ ɓɛɛ̀ kpaakpaa saaɗ. 
Yiina rìghasì ɗi ɓiɓan ɓi ɓyɛɛ̀ rɔɔghi Kan. 
Kɛ̀ ɓi ɓasɛn ri ɓumɓɛ ɓɛɛ̀ kìki ɓiɓan ɓi birìm, ɓi ɓi ghɛɓsii ɓi com. Lɔŋ ɓì ghɛ̀ɛ̀sɛɛ kì kpàkii ɓyɔ ɓi kìtɛɛtɛn; 
ɓisuulɛ ɓìɓan ɓi ɓumɓɛ̀n ɓɛɛ̀ kìki a rìnyam ɓi kilɛɛ ǹtoòrìɗ, nsoò ɓi rìkpaakpàà. 
Wɔ̀lɛ i ɓɛ mɛ kpàki ɓiɓan ɓiǹ ɓìcèm, ɓi konag kì ghɛnɛɛ lɛ tɛntɛ̀ɛ̀n, lɛ com kìcèm ki ki mɛ kpagi dan, ki ti ɓi kìtɛɛtɛ̀n. 
Kìɓan kiǹ kɛɛ̀ki ki ri kì kaliyɛn lɛ: Wɔ̀ ŋwaànɛ u lalày, ghèmɓɛn ɓi fìlo pɛ̀sɛn yì aɗyoo ɓi nyìinyìm à ɓìloŋ, di Kiris a lom̀ wɔ̀ kìtɛɛtɛn.
Ɓì konag kì fiɓii righɛghɛ̀ɓ ɗin lɛ syeesyee; kɛ̀ ɓi ghɛghɛɓ yɛ̀ɛ ɓìyèg, ghɛɓina lɔŋ yɛ̀ɛ ɓumɓɛ ɓɛ ri rì ɗyomzɛ̀n. 
Kɛ̀ ɓi yogsi cààmɛ̀n ki ɓì rì rì kɔ zɛy rì zɛy, lɛ mɛ̀ru mɛ tì rì mɛ miì mɛ rɔɔtɛɛ ɓì. 
Kìɓan kiǹ kɛɛ̀ki ɓì ghɛ̀ɛ̀sɛɛ ɓi ki ɓaà ɓìdùŋdùŋ ɓi ɓum, ɓì ghɛ̀ɛ̀sɛɛ lɛ ɓi yi cɛ kɛɛ̀ki Kan a kɔ̀nkɔ̀n. 
Kɛ̀ ɓi ŋwagi mɛrɔ̀g lɛ fɔlɔɔ a ti à syògìì cɛɓ ki ɓùùɓuu; kìɓan kifog, ɓaana ɓɛ̀ronɛn ri Kìtɛntɛ̀ɛ̀n ki Nghay. 
Ɓì kuùkùrɛ̀n rì ɓɛ̀sam, rì mɛ̀ɓàlì, rì tyem ti Bɛ̀ll; ghàɓina mɛ̀ɓàlì lɛ ɓi ɓɔgsi Kan, rì mɛ̀rem min mɛcèm. 
Ɓi ɓìɓan ɓìcèm, faana Bɛ̀ll à Seŋi wìs ɓìtògsɛ̀n cààmɛ̀n kìcèm ɓi ɗii ɗi Kan wìs Yeesus Kiris.
Ɓaana rì mɛ̀wog ɓi nyìinyìm wìn ɓisuu rinìŋ ɗi ɓì ti ɓì nìgì Kiris. 
Mìni ɓɛ̀yiɓ, kìina ɓɛ̀yii ɓin mɛwog yɛ̀ɛ ɓì ti ɓì kìlàg Kan. 
Ɓisuulɛ, baŋì ì làmii giɓ wiì fɛlɛ yɛ̀ɛ Kiris à làmii kìseŋi kìì; nyimiɗ yɛɛ ti ǹghɛɓsì à kìseŋi ki ki ri nyoo yìì. 
Lɔŋ yɛ̀ɛ kìseŋi ki ti ki kilàg Kiris mɛ̀wog, fɔlɔɔ nnɛ ɓɛ̀yiɓ ɓɛ ghɛɛ̀sɛɛ girig kì woògh ɓɛ̀yii ɓaa ɓi ɓìɓan ɓìcèm.
Mìni ɓɛ̀baŋì, keesiina ɓɛ̀yiɓ ɓin fɛlɛ yɛ̀ɛ Kiris à keesìghà Kìseŋi kii à fa cɛɓ kii lɛ kɔ. 
À kìghà fɔlɔɔ lɛ di Kìseŋi kii kɛɛ ɓa kìtɛnɛn; lɛ à tɛɛ̀zìghà kɔ lɛ rì mɛ̀nig rì jɛ̀ɛ̀; 
à kɔ̀ngà lɛ Kìseŋi kìn kɛɛ kpaŋ ɓi mis mii ɗi rìkem, kɛ̀ɛ̀ tìfin, nsoò fìrun, nsoò kìɓeɓtàg ki kiɓan kidɛŋ. Wɔ̀lɛ ki kɔngà nyi lɛ Kìseŋi kìn kɛɛ ɓa kìtɛnɛn kɛ̀ɛ̀ kìɓan ki ɓɛ fen miì. 
Fɔɔnnɛ ɓɛ̀baŋì ɓɛ ghɛɛ̀sɛɛ kì keesii ɓɛ̀yiɓ ɓaa yɛ̀ɛ ɓɔmiɗ, lɛ ŋwaànɛ à keesii giɓ wiì, à keesii nyimìɗ. 
Ɓisuulɛ mum à ka ɓeèzɛ̀ngà ɓi nyoo yìì i nyimìɗ; lɔŋ à ti à mɛnàg yɔ̀, à ki ɓèŋɓeŋ yɔ̀ lɛ syeesyee fɛlɛ yɛ̀ɛ Kiris à ti à ɓègì Kìseŋi kii. 
Lɛ ɓì rì ɓìkàɓ ɓi ɓi nyoo yìì. 
Kìɓan kiǹ kɛɛ̀ki baŋì ì ɓiì càriì lɛ rì seŋi rì jɛɛ, ì ràrɛ̀n ɗì giɓ wiì, kìɓɛ̀ɛ̀ ki ɓum kìn ki ghay mum bog. 
Kìɓan kiǹ ki ri gɛn à kìɓan ànɛ à rimi; mɛ̀ ǹkpaa fɔlɔɔ ɓi san ànɛ yɛ̀ɛ Kiris rì kìseŋi kìì. 
Kaa soo rì la, mum ǹcèm ànɛ ɓi mìni a keesi giɓ wiì yɛ̀ɛ nyimìɗ, giɓ bimiɗ à kì yii mɛ̀wog.
Mìni ɓɔɓti, kìina ɓɛ̀yalì ɓin mɛwog yɛ̀ɛ Kan a kɔ̀nkɔ̀n ɓisuulɛ fɔlɔɔ a ri lɛ saaɗ. 
Nyaasi soŋi ɓɛɛ̀ gaa, à rì kìdɔ̀gsɛna ki ǹtonto ki ǹkàg wu riì miì wù foŋɛn. 
Fɔɔnnɛ ù ɓiì ɓa rì kìrɔɔ, ù ki finɛn ɓi ziinɛ lɛɛ̀gwey. 
Mìni ɓɛ̀seŋi, kɛ̀ ɓi nyɛɛ̀zag ɓɔn ɓin, kìɓan kifog, tɔɔsiina ɓɔ ɓi ɓìsyeesyee ɓi ɓisyɔ̀ɔ̀, ɓì fafà ɓɔ deɓ yi yi riì yɛ̀ɛ Kan.
Mìni ɓɛ̀kpàn, kìina ɓɛ̀masà ɓin ɓɛ ɓi mɛ̀mùù mɛ̀wog, ɓì nìgì ɓɔ, ɓì fafà ɓɔ bɔgsɛ̀n, rì syeesyee à nɗem lɔŋ yɛ̀ɛ Kiris innɛ ɓi kìki kisay. 
Syeesyee wìn a rìkì ɗi ɓiɓan kɛ̀ɛ ɓa lɛ yɛ̀ɛ ɓum ɓɛɛ̀ seesee mini, yɛ̀ɛ ɓɛɛ̀ kali lɛ ɓi kaakaa lɛ ɓi puɓsi ɓɔ mɛ̀rem; a ɓa lɔŋ lɛ ɓi kìki rikɔ̀n ɗi Bɛ̀ll rì nɗem win wucèm lɛ ɓì rì ɓɛ̀kpàn ɓɛ Kiris. 
Kìina ɓɔ kìsay ri syeesyee à nɗem, lɔŋ yɛ̀ɛ Kan innɛ ɓi kìki kisay àa ɓum. 
Ɓì yi lɛ, nsoò ǹkpàn, nsoò ŋwaànɛ à yin ǹkpàn, mum ǹcèm à rì ɓiì terì mɛ̀lèɓ yɛ̀ɛ Kan ɓi syeesyee wìì a rìkì.
Mìni ɓɛ̀masà, ghɛɓina girig fɔlɔɔ ri ɓɛ̀kpàn ɓin, kɛ̀ ɓi tamtam ɓɔ; ɓì yitì lɛ rì mìni rì ɓɛ̀kpàn ɓin ɓì rì lɔŋ Masà bog ànɛ à rì aɗyoo; nyii yin ɗi nlànag ɓi ɓum ɓɛdɛŋ.
Ǹsyɔɔdii ɓìtòkì ɓyɛm̀ lɛ: Kaana ìtèɗ win ɓi rìràrɛ̀n ɗi rì Kan, rì ɓi coo itèɗ wii. 
Ɓanɛɛna ɓyom ɓi ribaŋì ɓi Bɛ̀ll ɓìcèm di fɔɔnnɛ ɓi ɓa rì ìtèɗ wulɛ ɓì yag mɛ̀ghèy mɛ Satàn. 
Ɓisuulɛ àa ɓumɓɛ ɓɛ ri rì bwaɓ ɓɛɛ̀ɓɛ ti ɗùùɗuu ri ɓɔ; ti ɗùùɗuu lɔŋ ri mɛ̀tèɗ mɛ ɓiɓeɓtàg ɓi mɛghay ɓi ɓi ri ɓi ɗyoo ɓi ɗùm, ɓi ɓyɛɛ̀ làlàmì, ɓi ɓa rì ìtèɗ; ti ɗùùɗuu girig rì ɓumɓɛ ɓɛɛ̀ làlami ziì ì birìm ìnɛ. 
Kìɓan kiǹ kɛɛ̀ki ɓì ghɛ̀ɛ̀sɛɛ kì wotii ɓyom ɓi ribaŋì ɓi Bɛ̀ll ɓìcèm, fɔɔnnɛ ɓi ɓa rì ìtèɗ wu cenɛn wɛ̀y, yɛ̀ɛ ŋwos a m̀ɓeɓɛn a ri kpaŋ fɔlɔɔ yɛɛ ri ɓa lɛ, i ɓyàa cee ɓɛ̀koŋnyoo ɓɛ̀cèm, ɓì rɔ̀ɓ mɛ̀rɛy. 
Sììrɛɛna min: Ɓì sìnɛ̀n saaɗ ɓi kìɓon ɓi sìg à kànɗa; ɓì waatɛ̀n ǹkpaà fɛlɛ yɛ̀ɛ kìlàà ki bɔŋ. 
Terina rìfalɛ̀n ɗi ɓi rìghagsì ɗi Syeesyee à Ɓɔlɛ à fyòoog, ɓì waatɛ̀n ɗyɔ fɛlɛ yɛ̀ɛ gòò. 
Terina lɔŋ righerɛ̀n ɓyààmɛ̀n ɓìcèm fɛlɛ yɛ̀ɛ gàŋ ìnɛ yɛ̀ɛ ghɛɓsi mìni lɛ ɓi ɓuɓsi ɗuu ɗi tigɛnì ti ghèghey tìcèm ti ti riì rì ǹɗòò. 
Terina girig gòri ì Bɛ̀ll ɓi sìg à tàm, ɓì teɗ jɛ̀ɛ̀ ì Bɛ̀ll ìnɛ ìrì gàfàg ì Kìtɛntɛ̀ɛ̀n ki Nghay. 
Ɓɔ̀ŋziina Bɛ̀ll cààmɛ̀n kìcèm, ri Nghay, ɓì tɔtɔ̀g nyi ǹghɛɓsɛn ɓi bɔ̀ŋzɛ̀n yin yicèm; ɓaana cem ɓi rìkì ɗiǹ, ɓì ki sììrɛn miì lɛ syeesyee, ɓì ɓɔ̀ŋzàg ɓisuu ɓɛgherɛ̀n ɓɛ̀cèm; 
ɓì ɓɔ̀ŋzàg girig Bɛ̀ll ɓisu wɛ̀m lɛ, a fa mɛ̀ jɛ̀ɛ̀ ìnɛ ǹghagsi, rì kìghɛɛsii cààmɛ̀n kìcèm ki m̀pinii ŋwɔm lɛ nɗesi ɓum kìɓan ki ki ri kì nyamɛn ɓi Syeesyee à Ɓɔlɛ. 
Syeesyee à Ɓɔlɛ ànɛ̀n innɛ mɛ̀ ǹɗì ɓi fìtom fi miì, ǹki ɓa ɓi naà-zày lɛ nyi; nni ɓɔ̀ŋzaaghna lɛ nkakali Ɓɔlɛ ànɛ̀n lɛ cààcàà yɛ̀ɛ ǹghɛ̀ɛ̀sɛɛ kì kpaakpaa.
Tisig, maaseŋi wìs a nɗem, ànɛ a kìki Kan kìsay ri ǹtyweeyi, à rì mìni ɓiì rèsii ɓiɓan ɓìcèm ɓi ɓi seesee cɛɓ kɛ̀m, lɛ ɓi yi com ki nkìki ɓigomìnɛ. 
Mɛ̀ yɛɛ ɓekii lɛ nɗom yì nyi a lɔ̀ŋkin lɛ ɓi yi ǹɗɛli wis wu tì rì miì ɓigomìnɛ, à ki fɔɔsi mini mɛ̀rem. 
Ɓɔɔsoŋ̀, Bɛ̀ll à Seŋi wìs, ɓɛɛ̀ Kan Yeesus Kiris ɓɛɛ fa ɓɛ̀geni ɓis ɓɛ̀cèm fyòoog, rì ǹkɔ̀nɛ̀n, bas ɗì rìgherɛ̀n. 
Fɔɔnnɛ geesɛ̀n ì Bɛ̀ll yɛ̀ɛ ɓa rì ɓum ɓɛ̀cèm ɓɛ ɓɛ keesii Kan wìs Yeesus Kiris rì ǹkɔ̀nɛ̀n ànɛ à yin lɛ à ɗyoŋ.
Ɓìsi ɓɛ̀kìì-ɓìsay ɓɛ Yeesus Kiris lɛ rì Pol, rì Timote, tì kàni ɓum ɓɛ Bɛ̀ll ɓɛ̀ ɓi Yeesus Kiris ɓɛ̀cèm ɓɛ ɓi bàn ì Filiɓ, rì ɓɛ̀kɛ̀ɛ̀sì ɓaa rì ɓɛ̀dyaakìrɛ̀. 
Bɛ̀ll à Seŋi wìs rì Kan Yeesus Kiris ɓɛɛ fa mìni lɛ rì geesɛ̀n, rì fyòoog.
Cààmɛ̀n kìcèm ki ǹ-yitii mìni, ǹti falàg Bɛ̀ll wɛ̀m ɓìtògsɛ̀n. 
Ɓi bɔ̀ŋzɛ̀n yìcèm yi nkìki ɓisu win ɓɛsɛ̀ɛ̀ ɓɛ̀cèm, ǹti m̀ɓɔ̀ŋzàg rì kìnyàà, 
ɓisuu gàɓ ìnɛ ɓì mɛ teɗ ɓi rìsààtì ɗi Syeesyee à Ɓɔlɛ, à tumɛ̀n ŋwos a ǹtonto, à kpaŋ ɓigomìnɛ. 
Ǹ-yii syeesyee à rìyi lɛ roànɛ à tumɛ̀ngà syeesyee à kìsay anɛ̀n ɓi mìni, à rì ɓiì kɛ̀ɛ ri kɔ asu à kpaŋ yɛ̀ɛ à ri wɔmɓɛn kɔ ɓi ŋwos a Yeesus Kiris. 
Ki wooghrɛɛ gì lɛ mɓa rì mekuu mɛ mɛyitì mɛ fɔlɔɔ ɓi san wìn, ɓisuulɛ ɓì rì mɛ̀ ɓi nɗem, rì tì lɛ, nsoò cààmɛ̀n ki ǹɗì ɓi naà-zày, nsoò cààmɛ̀n ki ǹɗì ɓidan nkàakamɛ̀n ǹki sìisiìràg Syeesyee à Ɓɔlɛ, mìniìcèm ɓì ti ɓì tekì gàɓ ɓi geesɛ̀n ìnɛ Bɛ̀ll à kìghà mɛ̀. 
Lɛ Bɛ̀ll à rì mɛ̀ wusìnɛ̀ɗ lɛ, ǹkeesii mìni ɓɛ̀sɛ̀ɛ̀ ɓɛ̀cèm rì syeesyee à ǹkɔ̀nɛ̀n à Yeesus Kiris. 
Com ki mɛ̀ɛ ntɔtɔg Bɛ̀ll ɓi bɔ̀ŋzɛ̀n yɛm̀ ki ri lɛ, ǹkɔ̀nɛ̀n wìn a kɛn asu à tɔɔtɔ̀ɔ̀, ɓi rìyi ɗi ɓiɓan, rì ɓi syeesyee à rìwog, 
fɔlɔɔ nnɛ ɓi ɓiì yiì rìghasì ɗi ɓiɓan ɓi ɓi ri rì gɛɓsɛ̀n, ɓì ki ɓa mɛrem lɛ sɛɛghi sɛɛghi, kɛ̀ɛ̀ kìɓan ki ɓɛ ri lɛ ɓɛ ɓɛy mìni miì ŋwos a Kiris; 
ɓì ki ɓa ɓɛronɛn rì mɛ̀kìkìì mɛ saaɗ mɛ mɛ ti mɛ ghɛnàg a lɔ̀ŋkis lɛ Yeesus Kiris ɓisuu rikem, ɗì rìɓɔgsì ɗi Bɛ̀ll.
Ɓɔɔsoŋ̀, ki kɔni mɛ̀ lɛ di ɓyàa yii lɛ, kìɓan ki ki nkìi mɛ̀, ki nghɛɓsii kɔm̀ lɛ Syeesyee à Ɓɔlɛ a kɛɛ̀di beèbɛ̀y. 
Lɛ ɓɛ̀sujàà ɓɛ̀cèm ɓɛ ɓi gari ì rìfòm, rì jàŋ yimbog yìcèm ɓɛ yii lɛ tɛntɛ̀ɛ̀n lɛ ǹɗì ɓi naà-zày lɛ ǹɗì nkìì-kìsay a Kiris. 
Ntyweeyi wu mɛ yùti ɓɛgeni ɓɛ̀m lɛɛ̀gwey ɓi Kan, lɛ naà-zày ìnɛ ǹkɛ̀ngà; fɔɔnnɛ ɓɛ ti rì kìghɛɛsii ki ki cee lɛ ɓɛɛ ghaàghàgsì jɛ̀ɛ̀ ì Bɛ̀ll kɛ̀ɛ̀ ìris.
Ki ri lɔŋ saaɗ lɛ ɓɛ̀ro ɓɛdɛŋ ɓɛɛ̀ làalam̀ɓɛ̀n Kiris rì ǹɗem wu yàaka ki ɓa yɛ̀ɛ ɓɛ ri ɓi ǹlog rì mɛ̀, wɔ̀lɛ ɓɛ̀ro ɓɛmbog ɓɛ làalamɓɛ̀n nyi rì ǹɗem wu sɛɛghi sɛɛghi. 
Ɓɛ̀roɓɛ̀n ɓɛɛ̀ kìki kisay rì ǹkɔ̀nɛ̀n lɛ ɓɛ yii lɛ Bɛ̀ll à rɛsìghà mɛ̀ lɛ nkaàkàmɛ̀n rì Syeesyee à Ɓɔlɛ. 
Ɓɛ̀ro ɓɛm̀bog ɓɛ yin ɓiì làalam̀ɓɛ̀n Kiris rì ǹɗem wu sɛɛghi sɛɛghi, ɓɛɛ̀ kìki kisay kiǹ rì ǹɗem wulɛ ɓɛ ri ɓi nlog, ɓɛ fekì lɛ, ɓɛɛ̀ foofoŋdì mɛ̀ ǹtɔɓ ɓi naà-zày ìnɛ ǹɗì miì. 
Ki kii ɓi mɛ com. Nsoò mɛ̀yitì maa maa ɓeɓtɛɛ, nsoò maa rɔɔtɛɛ, kìɓan ki ki ri miì ki ri lɛ, ɓɛɛ̀ làalam̀ɓɛ̀n Kiris; mɛ̀ nki wowog kirɔɔ fɔlɔɔ, ǹɗì ɓiì ki kɛ̀nkɛni asu ǹwowòg kìrɔɔ, 
ɓisuulɛ ǹ-yii lɛ, kìɓan kiǹ ki ɓiì lɔ̀ɔ̀ghrɛɛ ɓi bee inɛ lɛ mɛ̀ ǹghɛɓ lɛ bɔ̀ŋzɛ̀n yin, rì ǹghɛɓsɛn wu Ǹghay à Yeesus Kiris à ti à yùlàg rì wɔ. 
Lèg ànɛ ǹɗì rì coo zày, ǹki ɓa ri dyàɓɛn, màa wog ɓi ntoòrìɗ ri com kidɛŋ. Ɓi cààmɛ̀n ki, lɔŋ yɛ̀ɛ ɓi ɓyààmɛ̀n ɓimbog, rì ǹtyweeyi wu wu ri mɛ̀ ɓiì ronì ɓi nɗem, Kiris à ɓiì kemì ɓi nyoo yɛ̀m, màa soo rì cem, màa soo wìì. 
Ɓisuulɛ Kiris à rì cɛɓ kɛ̀m, fɔɔnnɛ rìwu ɗi ri mɛ̀ rì kɔ̀misɔ̀n. 
Wɔ̀lɛ i rìɓaɓà ɗi cem ɓi mɛ̀mùù ɗi ri lɛ ɗi ɓa rì gɛɓsɛ̀n lɛ nki kìsay, com ki ǹɗì lɛ mɓɔ̀n ki yag mɛ̀. 
Ǹɗì mɛ̀rem mɛɓɛɛ̀; ǹɗem wu lɛ di màa kɛ̀ɛ, ti kɔkɔri ɗì Kiris, kìɓan kiǹ ki ki rɔɔtɛn ki cee. 
Wɔ̀lɛ ki pɔɔ̀zii mìni kì ɓaà rì gɛɓsɛ̀n lɛ mɛ̀ nka ghɛghɛɓ. 
Nɗem wɛ̀m wùcèm wu gherɛɛ kìɓan kiǹ lɛ ǹ-yii lɛ ǹɗì ɓiì ka ghɛghɛɓi ǹki kɔ̀ri mìniìcèm jàŋbog lɛ ɓi tɔɔ̀, ɓì ki nyààrɛn ɓi rìgherɛ̀n ɓi ɗùm. 
Rìsugtìì ɗi mɓiì sugtii yi a lɔ̀ŋkin, ɗi ri mìni ɓiì faà coo nyɔɔnyɔn à kìɓan anɛ ɓi rì lɛ ɓì sànsàm miì ɓi Kiris ɓi ɗùm, lɛ mɛ̀.
Kìɓan kifog, ghɛɓina rìkuu ɗi cɛɓ ɗi ɗi ghɛɛ̀sɛɛ rì Syeesyee a Ɓɔlɛ à Kiris ɓi lèg ànɛ lɛ nsoò màa yùu mìni kì ghɛɛ̀, nsoò lɛ màa rì mìni fìràɓ, ǹghɛ̀ɛ̀sɛɛ kì woògh lɛ ɓum ɓɛɛ̀ kpaakpaa lɛ: Ɓì rì lɔŋ ɓɛsììrɛn, ɓì ɓa ɓɛ̀fèg ɓɛ̀fog, ɓi ki ɗùùɗuu nɗem wùfog ɓisuu ǹtyweeyi wu wu ri ɓi Syeesyee à Ɓɔlɛ. 
Kɛ̀ ɓi càrɛn lɛ ɓɛ̀bènàbena ɓɛɛ niŋzi mìni nyoo nsoò lɛsàg; kìɓan kiǹ ki ri kìrèmzɛnà ki lɛ, ɓɛ ri ɓi rìɗyaŋ; wɔ̀lɛ ɓi san wìn, ki ɓa kìrèmzɛnà ki cɛɓ. 
Kìɓan kiǹ ki riì yɛ̀ɛ Bɛ̀ll, ɓisuulɛ àa mààgh ànɛ lɛ ɓi gherɛn Kiris nnɛ Bɛ̀ll à faghà mìni nyi rì nyi, ànɛ lɛ ɓi wog girig mɛ̀tɔɓ ɓisu wii, à rì girig miì. 
Kɛɛ̀ki ɓi ɗùùɗuu zàà ìnɛ ɓì ghɛngà mɛ̀ di nɗùùɗùù, ìnɛ ɓì ki yii lɛ ǹkaka ǹɗùùɗùù à kpaŋ ɓigomìnɛ.
I ǹtyweeyi wu yɛ̀ɛ Kiris wu ki rì lɛ wu fɔɔsì mum ǹɗem, i rìfalɛ̀n ɗi itèɗ ɓi ǹkɔ̀nɛ̀n ɗi ki rì wɔɔ, i rìràrɛ̀n ɗi rì Nghay ɗi ri wɔɔ, i ǹɗem wu nyìighnyìg wu geesɛ̀n wu ri lɛ wu ɓa wɔɔ, 
kìina lɛ kìnyàà kɛɛ ron mɛ̀ nɗem, di ɓì ɓaa jɛ̀ɛ̀ bog. Ɓaana rì rìkuu ɗi ǹkɔ̀nɛ̀n ɗìfog, ɓì ɓa ǹɗem wufog, ɓì ki ɓa ti ɓɛfèg ɓɛ̀fog. 
Kɛ̀ ɓi kì kiɓan kidɛŋ rì ǹɗem wu kalɛn nsoò lɛ ɓisuu rikem ɗi kɛ̀ɛ̀-su. Wɔ̀lɛ sɛɛ̀dɛɛna mìniìɓɔmiɗ ɓi zi, ɓì teɗ ɓum ɓɛmbog fɛlɛ yɛ̀ɛ ɓɛ ceeghii mìni. 
Mum ǹcèm ànɛ ɓi mìni kɛ̀ɛ yiti lɔŋ lɛ kìrɔɔ kii ki nyimiɗ, à ghɛ̀ɛ̀sɛɛ girig kì yitii kirɔɔ ki ɓɛro ɓɛm̀bog. 
Ɓi nyìinyìm wìn, ɓaana rì mɛ̀yitì mɛ Yeesus Kiris à ɓaghà rì mɔ.
Nyi ànɛ à ɓaghà yɛ̀ɛ Bɛ̀ll, à ghɛngà ɓi lɛ rìɓa ɗi lɛ, rì nyi rì Bɛ̀ll ɓɛɛ ɓa ǹɗɛli wufog, ɗi ri com ki à ghɛ̀ɛ̀sɛɛ kì sɔrii ɓi-tèɗ; 
wɔ̀lɛ à kòrìghà rìɓa ɗii ɗiǹ ɗìcèm à teɗ rìɓa ɗi ǹkìì-kìsay; à lɔ̀ɔ̀ghrɛ̀n ɓi kìpisɛn ki ɓum; à rèsɛ̀ngà yɛ̀ɛ zɛy rì zɛy à mum, 
à sɛɛ̀dɛ̀n nyimiɗ ɓi zi à ki ɓa ri mɛ̀wog à kpaŋ a rìwu; rìwu ɗincèm lɛ ɗi ɓi kɔrɔs aɗyòò. 
Kìɓan kiǹ kɛɛ̀ ki Bɛ̀ll à ɓɔgsìghà nyi ɓi-kɔ̀ɔ̀ wu wu teŋmɛɛ wu cee mɛ̀kɔ̀ɔ̀ mɛ̀cèm à ki fa nyi ɗii ɗi ɗi laŋi mii mɛ̀cèm 
lɛ di ɓyom ɓìcèm ɓi ɓi ɓyɛɛ̀ ghɛghɛɓ aɗyoo, rì ɓi ɓyɛɛ̀ ghɛghɛɓ ɓi ziinɛ, rì ɓi ɓyɛɛ̀ ghɛghɛɓ ɓi zi ɓiɗùm, ɓyɛɛ ɓag mɛ̀ɗu ɓi zi, ɓi ɓɔgsì ɗii ɗi Yeesus, 
ɓɛ̀sɛ̀ɛ̀ ɓɛ̀cèm ɓɛ ki làmɓɛ̀n ɓi myɔm maa lɛ Yeesus Kiris à rì Kan ɓi rìkem ɗi Bɛ̀ll Seŋì.
Fɔlɔɔ nnɛ, mìni ɓum ɓɛm ɓɛ nɗem ɓɛ ɓyàa kìkì mɛ̀ mɛ̀wog, mɛ̀wog min mɛ̀ kɛɛ̀ sugtɛn lɔŋ lɛ cààmɛ̀n ki ǹɗì mìni jàŋbog, wɔ̀lɛ mɛ ghɛɛ̀sɛɛ kì ghɛnɛɛ ti à cee fɔlɔɔ, cààmɛ̀n ki ǹɗì mìni ki fìràɓ. Salina ɓisuu gòri yìn, rì coo bɔgsɛ̀n lɛɛ̀gwey. 
Ɓisuulɛ Bɛ̀ll nnyɛɛ kìki kisay ɓi mìni, à fafà mìni lɛ rì ǹɗem, rì ìtèɗ wu kìyen ɓiɓan ɓi ɓi ghɛɛ̀sɛɛ rì syeesyee wìì a ɗyomzɛ̀n. 
Com kìcèm ki ɓì rì lɛ ɓì kì, kìina kɔ kɛ̀ɛ̀ tìrùrùmì nsoò lɛ tìkàna 
di fɔɔnnɛ ɓì ɓa kɛ̀ɛ̀ bɛ̀lɛn, ɓì ki ɓa ɓɛtɛnɛn, ɓì ɓa ɓɔn ɓɛ Bɛ̀ll ɓɛ ɓɛ ri kɛ̀ɛ̀ kìɓeɓtàg ki kiɓan kidɛŋ ɓi nyìinyìm à gbàà ì ɓum ìnɛ ì rì ɓìɗyoŋi ì ki ɓa ti ɓɛ̀ɓèèɓeè; ɓì ghɛ̀ɛ̀sɛɛ kìlònlomi ɓi nyìinyìm wàà fɛlɛ yɛ̀ɛ tyɔɛy, 
ɓì rèrèsì ɓɔ ɓɔlɛ à cɛɓ; kìɓan kiǹ ki ri mɛ̀ ɓiì ɓaà kìɓan ki nkeŋkem miì ɓi ŋwos a Kiris, ki ki rèsi lɛ ǹkpuùkpùtɛ̀ngà ɓi, kɛ̀ɛ nki ɗiɗig mɛtɔɓ zɛy. 
Wɔ̀lɛ nsoò bwaɓ yɛm̀ yaa ki kpaŋì ɓi sìg à com ki ɓɛ funɛɛ Bɛ̀ll, lɛ yɛɛ ɓɔɓtɛn ɓi rìfa ɗi rìgherɛ̀n ɗin ɗyɛɛ̀ ɓɔɔɓɔgsì Bɛ̀ll rì ɗyɔ, fɔlɔɔ a fa lɔŋ mɛ kìnyàà, ǹki nyààrɛn ǹɗaŋ ri mìni ɓɛ̀sɛ̀ɛ̀ ɓɛ̀cèm. 
Mìni girig, nyààrɛɛna, ɓì ki nyààrɛn ǹɗaŋ ri mɛ̀.
Ǹɗì rì dyàɓɛn ɓi Kan Yeesus, lɛ cààmɛ̀n lɛsàg ǹɗì ɓiì romìì Timote a lɔ̀ŋkin, lɛ di ɓɛ̀ɓɔlɛ ɓin ɓɛ ǹɗì ɓiì terì ɓɛɛ foŋdi mɛ̀ ìtèɗ ɓi nɗem; 
ɓisuulɛ ǹ-yin ɗi ŋwaàdɛŋ ànɛ tì rì mɛ̀yitì mɛ̀fog rì nyi, ànɛ à rì lɛ à ghɛ̀ghɛ̀rì lòo ǹɗem aɗyòò ɗì rìɓa ɗin. 
Lɛ ɓum ɓɛ̀cèm ɓɛɛ̀ kaakaa lɔŋ kirɔɔ kaa ki ɓɔmiɗ, ɓɛ̀ kɛɛ̀ kaa ki Yeesus Kiris. 
Ɓì yii lɛ Timote à mɛ fa ɓirèmzɛnà ɓi ɓi resii lɛ à rì mum à ǹtyweeyi; ɓì yi girig lèg ànɛ à falɛ̀ngà ɓi kìsay ki Syeesyee à Ɓɔlɛ ǹɗaŋ ri mɛ̀ lɔŋ yɛ̀ɛ man ànɛ à rì seŋi a mɛ̀kòò. 
Nyi nnɛ nfèfeg lɛ nɗom̀ yì mìni, di m̀manɛɛ kì yiì rìsyɔn ɗi kiɓan kɛm̀ lɛ syeesyee. 
Fɔɔnnɛ ǹɗì rì ǹtyweeyi ri Kan lɛ cààmɛ̀n lesàg mɛ̀ɛmiɗ. Nkpaŋ lɔŋ foo.
Mɛ̀ɛ nghɛɛ kìrɔɔ lɛ mpɛɛziì mìni kì romìì Epafirodit à geni wɛ̀m ànɛ ti kiki kisay ri nyi, tì ɗùùɗùù ǹɗaŋ ri nyi; rì nyi innɛ ɓìi nɗomiì mɛ̀ nghɛɓsɛn ɓisuu ɓyom ɓi ɓi nkaakààrɛ̀n mɛ̀. 
Àa ǹɗì rì coo zày ìnɛ lɛ di àa ghɛɛ̀daagh mìni ɓɛ̀sɛ̀ɛ̀ ɓɛ̀cèm, wɔ̀lɛ kìɓan ki ki ǹ-yeesii nyi lɛɛ̀gweey, ki ǹɗì kiɓan ki ɓɔlɛ à fìroɓ fii anɛ ɓìi nteri foo. 
Ki ri lɔŋ fɔlɔɔ lɛ, àa nɗoɓi yɛ̀ɛ mɛ̀nɔ̀ɓɔ̀, à ɓosɛ̀n rìwu, kìɓan kifog Bɛ̀ll àa nwoogh nyi nyìighnyìg, nni àa nyi cɛ̀ncii innɛ Bɛ̀ll àa nwoogh nyìighnyìg, àa nwoogh girig mɛ̀ nyìighnyìg, lɛ kɛ̀ɛ mɓa lɛ, mɛ̀ ɓi ǹɗemi-kɛŋɛn abɛ̀y, wudɛŋ, wu yu tì kì ɓɔɓtɛɛ ɓi wiǹ. 
Fɔɔnnɛ ǹfyaŋzii yì mìni kì romìì nyi mɛ̀ree rì mɛ̀ree lɛ, ɓi woòg kìrɔɔ yɛ̀ɛ ɓì rì nyi ɓiì ghɛɛdii, ǹɗemi-kɛŋɛn wu ǹɗì rì wɔ, wu ghaɓɓɛ̀n. 
Ɓì ghɛ̀ɛ̀sɛɛ min lɛ ɓì ghàɓ nyi rì kɔɔ̀kɔɔ̀ à kìnyàà ànɛ ɓi Kan ɓi ɗùm, ɓì ki nyaasag rikuu ɗi ɓum ɗi yɛ̀ɛ nyi. 
Ɓisuulɛ, àa m̀mɛɛ̀ wu lɛ kìsay ki Kiris, àa mmɛ̀ɛ ɗimzi cɛɓ kii, lɛ a yu mɛ̀ rì ǹghɛɓsɛn wu ɓìi n-yin lɛ ɓì yù rì wɔ mìniìɓɔmiɗ.
Ɓɔɔsoŋ̀, ɓigomìnɛ, ɓì ghɛ̀ɛ̀sɛɛ kì nyàànyaa ɓi Kan ɓiɗùm; ki yeesii ɓi mɛ nsoò lɛsàg lɛ mɓiìti mìni kìkàni ɓiɓan ɓi m̀mɛ ka kàn mini abɛ̀y; rìkì ɗiǹ ɗi ri ɓi kìrɔɔ kin.
Ɓi konàg rì bu, ɓì konàg rì ɓìɓeɓtàg ɓi ɓɛ̀kìì-ɓìsay, ɓì ki konag ti rì ɓumɓɛ ɓɛ ri ɓɛ̀kɛ̀rɛn lɛ ɓɛɛ ɓɔŋ̀ ɓɛ̀ro ɓum. 
Lɛ ɓìsi yɛɛ ri ɓumɓɛ ɓɛ mɛ kɛ̀rɛn syeesyee à kɛ̀rɛ̀n lɛ ɓìsi yɛɛ̀ ɓɔɔɓɔgsì Bɛ̀ll rì Ǹghay à Bɛ̀ll, tì saàsànɛ̀n ɓi Yeesus Kiris ɓi ɗùm, tyɛ̀ ki ki foŋ ntyweeyi wis ɓi kìɓan ki mɛmùù.
Kɔm̀ lɛ mɛ̀ɛmiɗ màa ghɛ̀ɛ̀sɛɛ kì foŋì ǹtyweeyi wɛm̀ ɓi mɛ̀mùù. I ɓum ɓɛdɛŋ ɓɛɛ̀ fèki lɛ ɓɛ ri rì ìtèɗ wulɛ ɓɛ tyweeyì mɛ̀mùù, gɛ̀n yaŋ ri mɛ̀ 
ànɛ ǹkɛ̀rɛ̀ngà ɓi mɛ̀ru taàraa ànɛ yɛ̀ɛ ǹ-yalɛ̀ngà, mɛ̀ nki rì muu Isirayɛl ɓi rìpwìɗ ɗi Bɛŋzyamɛŋ, kìyalì ki ɓɛ Ebìreegh. Ɓi ɓɛg ànɛ a rìɓèŋ ɗi ɓidɔ̀gsɛna, ǹɗì Fàrìzyɛŋ. 
Bi ɓɛg anɛ a coo rifalɛ̀n ɗi ɓi rìgherɛ̀n ɗis, ǹɗì ŋwaànɛ à yeèyèèsìghà kìseŋi ki Kiris. Ɓi ɓɛg ànɛ a rìɓa ɗi saaɗ yɛ̀ɛ ɓìdɔ̀gsɛna ɓyɛɛ̀ kpaakpàà, com ki ŋwaà rì lɛ à kpaa à ràɗ rì mɛ̀, ki yin. 
Kìɓan kifog, ɓyom ɓìn ɓìcèm ɓi ɓi ɓaghà mɛ̀ rì kɔ̀misɔ̀n, mɛ̀ ǹtekà ɓyɔ lɛ ɓi rì rìɗimzì ɓisuu Kiris. 
Ǹghɛɛ gì lɛ ɓìɓan ɓìcèm ɓi ri rìɗimzì di ù fèegh ɓyɔ rì coo kirɔɔ ki ki laŋi ɓìrɔɔ ɓìcèm, kìrɔɔ kìn kɛɛ ri rìyi ɗi Yeesus Kiris; ɓisu wii nnɛ ǹgherɛ̀ngà lɛ mmɛm̀ ɓìɓan ɓìcèm, fɔɔnnɛ nseesee ɓyom ɓìcèm yɛ̀ɛ ɓyaaɓi ɓi kìkùnkùn lɛ di nfɔǹ Kiris, 
ǹki ɓa lɛ ǹɗì saaɗ à mum ɓi rìràrɛ̀n ɗi rì nyi, saaɗ ànɛ̀n kɛ̀ɛ ɓa ti saaɗ à mɛ̀ɛmiɗ, ànɛ à rèsii lɛ ǹti m̀ɓègì ɓìdɔ̀gsɛna, à ɓa lɔŋ saaɗ ànɛ mum ànɛ à gherɛɛ Kiris à ti à ɓalàg rì nyi. Saaɗ ànɛ̀n nnyɛɛ fuu yì yɛ̀ɛ Bɛ̀ll, à ki ɓa nto lɛ rìgherɛ̀n. 
Com ki nkɔ̀nkɔ̀n ki ri lɛ: n-yi Kiris, ǹ-yi ìtèɗ wu rìghèmɓɛ̀n ɗii, ɗi a ɓìloŋ, ǹteɗ gàɓ ɓi mɛ̀tɔɓ mii, ǹki pisɛn nyi ɓi rìwu ɗi à wughà 
lɛ i bee i ɓaa, mɛ̀ ǹghèmɓɛɛgɛy girig a ɓìloŋ.
Ki yin loo lɛ m̀mɛ kpaŋzɛn mɛ̀ree lɛ nteɗ mɛ̀lèɓ, nsoò lɛ m̀mɛ kpaŋ ɓi nɗɛli wulɛ kìɓan ki ɓɛ feèdì a lɔ̀ŋkɛm̀, kɛ̀ kɛɛ̀ ɓa ti. Kìɓan kifog, nka kɛ̀nkɛn lɔŋ asu rì mɛ̀ree, ǹki tèeteèsì nyoo lɛ nkobɛn mɛ̀lèɓ mɛ ɓi mɛ̀ree mɛ̀n ɓisuulɛ Yeesus Kiris à mɛ ɓan mɛ. 
Ɓɔɔsoŋ̀, ǹ-yin ɗi fèg ànɛ lɛ, m̀mɛ kòbɛn mɛlèɓ, kìɓan kifog, com ki mɛ̀ɛ nkìkì ki ri lɛ, ǹti ǹɗimzàg ɓìɓan ɓi ɓi mɛ rɔ̀ɓ yi mɛ̀ ajɛ̀m, mɛ̀ ǹnànàɓ lɔŋ ɓi ɓi ri mɛ̀ beèbɛ̀y. 
Fɔɔnnɛ nghɛghɛŋi lɛ nkɛǹ kìkpaŋzɛɛ, di nteɗ mɛ̀lèɓ mɛ ɓi ǹɗeèghreŋi wu wu ɓaghày mɛ̀ aɗyòò yɛ̀ɛ Bɛ̀ll, ɓi Yeesus Kiris.
Ɓìsi ɓɛ̀sɛ̀ɛ̀ ɓɛ̀cèm ɓɛ tì ti ɓɛ̀sɛ̀ɛ̀mɛn ɓi cɛɓ ki ɓi nghay, tì ghɛ̀ɛ̀sɛɛ kìɓaà rì fèg ànɛn; nni i ki kpaŋi lɛ ɓì wooghrɛɛ ɓi jɛ̀ɛ̀ ɓi kìɓan kidɛŋ Bɛ̀ll à rì mìni ɓiì lomi kitɛɛtɛn ɓi kìɓan kiǹ. 
Wɔ̀lɛ ɓì nɗɛli wu tì ti wu miì, tì ghɛ̀ɛ̀sɛɛ lɛ tì kɛ̀nkɛ̀n lɔŋ asu ǹɗaŋ.
Ɓɔɔsoŋ̀, nɔ̀ɔ̀tiina mɛ̀kòò mɛm̀, ɓì seesèè ɓɛ̀roɓɛ ɓɛɛ̀ nɔ̀ɔnɔɔ̀tì kìfèèghrɛnà kis. 
Maà kakàlì mìni lɛ kìgwey ki ɓum ki ri wɔɔ ki ɓìsyɔ̀ɔ̀ ɓyaa ɓyɛɛ̀ rèrèsi lɛ ɓɛri ɓumɓɛ ɓɛ ɓeèzɛɛ kɔrɔs à Kiris, m̀ɓììtii mìni kìkalii ɓiɓan ɓiǹ ɓigomìnɛ rì mìsì ɓi mɛ̀tam. 
Rìsyɔn ɗyaa ɗi ri lɛ, ɓɛ ri ɓiì ɗyaŋì; ɗùm ɗyaa ɗyɛɛ rì ɓɔ bɛ̀ll yàà, com ki kɛɛ̀ sòosoòtì ɓɔ kɛɛ̀ki ɓɛ foŋi rìkem ɗyaa miì; lɔŋ ɓìɓan ɓi ɓi ziinɛ ɓyɛɛ̀ɓi ɓɔɔ̀ fèfèg. 
Ɓi san ànɛ a lɔ̀ŋkis, kìlɔ̀ŋ kis kɔɔ ri aɗyòò; wɔɔnnɛ Kan wìs Yeesus Kiris à ǹghɛɓsì wìs ànɛ ti ɓoŋɓòŋ à rì ɓiì ɓaà yì. 
Nnyɛɛ ri lɔ̀ghi nyoo yìs inɛ ì rì nyìighnyìg lɛ yɛ̀ɛ ɓa nyoo ì ǹlònlomɛn yɛ̀ɛ ìnkìì, rì ìtèɗ wu a rì rì wɔ, wɛɛ̀ wu à ti fogì ɓyom ɓìcèm miì ɓi rìlàmì ɗii azi.
Fɔlɔɔ nnɛ, mìni ɓɛ̀geni ɓɛ̀m ɓɛ nɗem ɓɛ ǹɗì rì coo zày ìnɛ lɛ di màa ghɛɛdii, ɓì rì lɛ, mìni kìnyàà kɛm̀, mìni rìkem ɗyɛ̀m, kɛ̀ɛna lɔŋ asu, ɓi siìrɛn fɔlɔɔ ɓi Kan, mìni ɓum ɓɛm ɓɛ nɗem.
M̀ɓɔ̀ŋzaagh Evodii, m̀ɓɔ̀ŋzàg tì Sɛ̀ntis, lɛ ɓɛɛ ɓa ǹɗem wùfog ɓi Kan ɓiɗùm. 
Ɓi ɓɛg ànɛ a lɔ̀ŋkɔɔ, wɔ̀ reŋkàŋ wɛ̀m à kìsay ànɛ ǹɗì rì ǹtyweeyi ri nyi, ǹtɔɔgh wɔ̀ lɛ, u ghɛɓsi ɓɔ; lɛ ɓɛ̀yiɓ ɓɛǹ ɓɛ ɗuùghà ǹɗaŋ ri mɛ̀ ɓi rìsààtì ɗi Syeesyee à Ɓɔlɛ lɔŋ yɛ̀ɛ Kilemaŋ rì ɓum ɓɛm̀bog ɓɛ tì salà rì ɓɔ ǹɗaŋ ɓɛɛ̀ɓɛ mii maa mɛ ri mɛ̀kànɛn ɓi kaàtà à cɛɓ.
Nyàànyaana lɔŋ cààmɛ̀n kìcèm ɓi Kan ɓiɗùm, m̀ɓììtii kìkalii lɛ, nyàànyaana.
Rìɓa ɗin ɗi tɛ̀tɛ̀rɛ̀ɛ̀ ɗi ghɛɛ̀sɛɛ lɛ ɓum ɓɛ̀cèm ɓɛɛ yi ɗyɔ; Kan à ti jàŋbog ɗì rìyù. 
Kɛ̀ ɓi ghɛ̀ri nɗem aɗyòò rì com kidɛŋ, kìɓan kifog, ɓi ɓìɓan ɓìcèm, rèsiina Bɛ̀ll cɛ kɛɛ̀ki ɓì rì zày rì kɔ, ɓì bɔ̀ŋzɛ̀n, ɓì yɛ̀ɛ̀ghyɛ̀gsì nyi ɓyàg, ɓì ki fafa nyi ɓìtògsɛ̀n. 
Fɔɔnnɛ fyòoog à Bɛ̀ll ànɛ ɓum ɓɛ yin ɗi ìtèɗ wulɛ ɓɛ wog, à ɓiì ɓèŋi mɛrem min rì mɛ̀yitì min ɓi Yeesus Kiris ɓi ɗùm.
Ɓi rìsyɔɔ̀dì, ɓɔɔsoŋ̀! com kìcèm ki ki ri kɔɔ̀kɔɔ̀ à com, kìcèm ki ki ri gìn i com, kìcèm ki ki ri lɛ saaɗ, kìcèm ki ki ri kìtɛnɛn, rì kìcèm ki ki ti ki kɔngì ɓum, rì com kìcèm ki ɓum ɓɛ ri lɛ ɓɛ sɛg, com kìcèm ki ki ri rì ɓìsyɔ̀ɔ̀ ɓì syeesyee ki ki ɓa com ki ki ghɛɛ̀sɛɛ ɗì rìkem, ɓyom ɓiǹ ɓyɛɛ ɓa ɓyom ɓi ɓì ghɛ̀ɛ̀sɛɛ kìfèfeegh ɓi mɛ̀rem min. 
Ɓìɓan ɓi ɓì kìghà lɛ, ɓì yilàg, ɓì teɗ, ɓì ki wog a lɔ̀ŋkɛm̀, rì ɓi ɓì ghɛngà mɛ̀ di nkìkì, ɓyɛɛ̀ɓi kìkiina. Fɔɔnnɛ Bɛ̀ll à fyòoog à ɓiì ɓaà rì mìni.
Mɛ̀ɛ nwoogh kìrɔɔ lɛɛ̀gwey ɓi Kan ɓiɗùm yɛ̀ɛ mɛ̀ɛ nghɛɛdii rìrèsì ɗi ɓìi ǹɗèsii lɛ ǹɗì mìni ɓi nɗem; ɓìi nɗì lɔŋ ri ǹɗem wu fɔlɔɔ ɓi ɓɛg wɛ̀m abɛ̀y nni cààmɛ̀n ki lɛ ɓi resi kìɓan kiǹ kɛɛ nkaàkààrɛ̀n. 
Ǹ-yin ɓiì kpaakpaa fɔlɔɔ lɛ yɛɛ ǹɗì rì kìsoghà, ɓisuulɛ ǹ-yilàkà yɛ̀ɛ ǹghɛ̀ɛ̀sɛɛ kìnyààrɛɛ ɗi rìɓa ɗìcèm ɗi ǹɗì miì. 
Ǹ-yii rìghɛɓ ɓi kìsowà, ǹki yi righɛɓ ɓi-kum; ɓi ɓìɓan ɓìcèm, rì jàŋ bimiɗ ǹ-yilàkà rìghɛɓ ɓi ɗuri, rì ɓi zày; ǹ-yilàg cɛɓ ki ɓi-kum rì cɛɓ ki ɓi kìyɛɓà. 
Ǹɗì lɛ ǹcenɛ̀n ɓìɓan ɓiǹ ɓìcèm rì ìtèɗ wu roànɛ à ti à falàg mɛ̀ ìtèɗ. 
Nsoò fɔlɔɔ ɓìi nkonaagh kìkìi yɛ̀ɛ ɓìi nteri gàɓ ɓi ntɔɓ wɛ̀m.
Mìni ɓɛ̀Fìlìpyɛŋ! mìniì ɓɔmiɗ ɓì yii lɛ, ɓi rìtumɛ̀n ɗi rikakàlì ɗi Syeesyee à Ɓɔlɛ yɛ̀ɛ m̀pɛ̀sɛ̀ngà a Masedwan Kìseŋì kidɛŋ, ki ghɛɓsìghà ɓi mɛ i ki cee ɓi lɛ kiŋkìn, lɔŋ mìni cɛ̀ncin yɛɛ tekà gàɓ, lɛ rì ɓi rìfɔ̀n rì ɓi rìɗimzì ɗyɛm̀. 
Lɔŋ mìni cɛ̀ncin yɛɛ kìghà kìɓan kiǹ lɛ yɛ̀ɛ m̀ɓaghà di ǹti a Tesalonika, ɓì romgày mɛ̀ com ki kɛɛ ghɛɓsi mɛ̀ ɓi kìyɛɓà kɛm̀ gɛ̀n fɛlɛ yɛ̀ɛ yiɓɛɛ̀. 
Ki yin lɛ nkaakaa lɛ ɓum ɓɛɛ fafa mɛ̀ ɓyom, com ki nkaakàà ki ri lɛ, bimiɗ à kɔ̀misɔ̀n adɛŋ a sagtɛn ɓi ɓirɔɔ ɓin. 
Mɛ̀ɛ nghɛɛ ɓyom ɓìcèm ɓi ɓìi nɗomiì, fɔɔnnɛ ǹɗì rì ɓyom lɛɛ̀gwey ɓigominɛ ɓi cee gàɓ ìnɛ ì ghɛ̀ɛ̀sɛɛ rì mɛ̀ yɛ̀ɛ m̀mɛ teɗ ɓyom ɓi ɓìi nɗomiì mɛ̀ rì Epafirodit; ɓyom ɓiǹ ɓi ri yɛ̀ɛ tìrààre ti ti rɔɔtɛɛ mɛ̀rùù nsoò lɛ kìtuwe ki ɓɛ funɛɛ ɓisuu Bɛ̀ll, Bɛ̀ll à ghàɓ kɔ ki ki rɔɔ nyi. 
Bɛ̀ll wɛ̀m à rì mìni ɓiì faà ɓyom ɓìcèm ɓi ɓyɛɛ̀ kaakaàrɛ̀n mìni, lɔŋ yɛ̀ɛ ìkum wii wu wu ɓɛghɛɛ kìrɔɔ wu ti wu ghɛnàg ɓi Yeesus Kiris. 
Bɛ̀ll à Seŋi wìs à ghɛ̀ɛ̀sɛɛ ɗì rìkem fìɗyàɓ fikɔ̀ɔ̀, ààmɛ̀n.
Tògsiina ɓum ɓɛ̀cèm ɓɛ ɓɛ ri ɓum ɓɛ Bɛ̀ll ɓi Yeesus Kiris. Ɓɛ̀geni ɓis ɓɛ righerɛ̀n ɓɛ ɓɛ ri fɛ rì mɛ ɓɛ togsii yì mìni. 
Ɓum ɓɛ Bɛ̀ll ɓɛ̀cèm ɓɛ togsii mìni à ɓiisɛ̀n ɓɛ ɓi naa ì Kaaza. 
Geesɛ̀n ì Kan Yeesus Kiris yɛ̀ɛ ɓa rì ǹghay wìn.
Mɛ̀ Pol ànɛ ǹɗì ǹkɛ̀nì-fìtom a Yeesus Kiris lɛ rìkɔ̀n ɗi Bɛ̀ll, rì Timote à geni wìs, 
tì kàni ɓɛ̀gherɛ̀n, rì ɓɔɔseŋi ɓis ɓɛ ɓi Kiris ɓɛ ɓɛ ri ɓum ɓɛ ntyweeyi, ɓɛ ɓɛ ri a Kolos. Bɛ̀ll à Seŋi wìs a fa mìni lɛ rì geesɛ̀n, rì fyòoog!
Tì ti tì fafà Bɛ̀ll à Seŋi Kan wìs Yeesus Kiris ɓìtògsɛ̀n, di tì ɓɔ̀ɔɓɔ̀ŋzì Bɛ̀ll ɓisu win, tyɛ̀ ki fɔy. 
Lɛ tìi nwoogh di ɓɛɛ kpaakpaa lɛ, mìnii ri rì ǹtyweeyi ɓi Yeesus Kiris lɛɛ̀gwey, mìnii ki ɓa ri geesɛ̀n ɓi san ànɛ a ɓɛ̀gherɛ̀n ɓɛ̀cèm, 
ɓisuu dyàɓɛn yiǹ ìnɛ ì ɓoŋɓoŋi mìni aɗyoo. Dyàɓɛn incèm yɛ̀ɛnɛ jɛ̀ɛ̀ ìnɛ ì rì jɛ̀ɛ̀ ì kɔɔ̀kɔɔ̀ à kìɓan, jɛ̀ɛ̀ ì Syeesyee à Ɓɔlɛ, ì wogsìghà mìni abɛ̀y. 
Syeesyee à Ɓɔlɛ ànɛ̀n à kpagà foo a lɔ̀ŋkin fɛlɛ yɛ̀ɛ a wumwum ɓiɗùn à kɛ̀nkɛ̀n asu ɗì rìsààsàà zi bimiɗ; fɔlɔɔ nnɛ a kìki girig ɓi nyìinyìm wìn à tumɛ̀n ŋwos anɛ ɓì wokà, ɓì ki yi yɛ̀ɛ geesɛ̀n ì Bɛ̀ll ì rì a tààkaà, 
lɔŋ yɛ̀ɛ Epafiras ànɛ à rì reŋkàŋ wìs a nɗem ànɛ ti kìki kisay ri nyi à rèsìghà mìni; à rì ǹkìì-kìsay a Kiris à ntyweeyi ɓisu wìn. 
À kpaaghà ɓìsi rìkuu ɗi nkɔ̀nɛ̀n ɗi Ǹghay à faghà mìni. 
Kìɓan kiǹ kɛɛ̀ki ɓìsi girig, à tumɛ̀n ŋwos anɛ tì wokà fɔlɔɔ, tì fɔli ɓi riɓɔ̀ŋzì ɗi Bɛ̀ll ɓisu win, tì tɔtɔ̀g lɛ, a roòzi mìni rì rìyi ɗi ɓiɓan ɓi ɓyɛɛ̀ kɔ̀ngi nyi, à fa mìni ɗyomzɛ̀n ɗìcèm, rì syeesyee à rìwog ànɛ ɓi Nghay wìì. 
Fɔɔnnɛ ghɛɓina cɛɓ ki kɛɛ̀ kɔ̀ngi Kan, ɓì kìkì ɓìɓan ɓi ɓi ri lɛ ɓi puɓsì nyi nɗem cààmɛ̀n kìcèm. Wumina ɓìɗùn ɓi ɓyɛɛ ghɛnɛn ɓi mɛ̀kìkìì mɛ syeesyee mɛ̀kuu mɛ̀kuu, ɓì ki tɔɔtɔɔ ɓi rìyi ɗi ɓì yii Bɛ̀ll. 
Ɓaana rì ìtèɗ, ɓɛ̀ɓɛg ɓɛ̀cèm, ìtèɗ win wu ɓa wu ɓi rìkem ɗii, fɔɔnnɛ ɓì ɓiì ɓaà rì kìsììrì, ɓì ki yi rinìɗ ɗi nɗem lɛ kɔɔ̀kɔɔ̀. 
Faana Bɛ̀ll à Seŋi wìs ɓìtògsɛ̀n ɗì kìnyàà; lɛ nnyɛɛ kighà com ki lɛ, ɓi ɓa rì gàɓ ɓi ɓìrɔɔ ɓi ɓi ri ɓì pègsɛn ɓisuu ɓɛgherɛ̀n ɓi kìtɛɛtɛn ɓiɗùm. 
À kwèɗkà ɓìsi ɓi rìkpàn ɗi mɛtèɗ mɛ birìm, à ceesì ɓìsi ɓi kìlɔ̀ŋ ki Man wiì à ǹɗem, 
ànɛ tì rì ɓɛ̀kòrɛn lɛ nyi, ɓìɓe ɓis ɓi ki ɓa ɓi cenɛn. 
À rì kìfèèghrɛnà ki Bɛ̀ll ànɛ ɓum ɓɛ ghɛɛ ɓi, nyi tì Man à ǹtonto ànɛ ɓi ɓyom ɓìcèm ɓi Bɛ̀ll à kìghà. 
Ɓisuulɛ rì nyi nnɛ Bɛ̀ll à kìghà ɓyom ɓìcèm, lɛ rì aɗyoo, rì ɓi ziinɛ; ɓyom ɓi ɓɛɛ̀ seesèè, rì ɓi ɓɛ ghɛɛ ɓi, mɛ̀tèɗ mɛ mɛghay, rì mɛ̀làmì, rì mɛ̀tèɗ mɛm̀bog. Bɛ̀ll à kìghà ɓyom ɓìcèm rì nyi, rì ɓisu wìì.  
Nnyɛɛ lokà kì ɓaà rì ɓyom ɓìcèm, fɔɔnnɛ ɓyom ɓìcèm ɓi rɛrɛlii lɛ nyi. 
Nnyɛɛ ri nto wu ɓi nyoo ìnɛ ì rì lɛ kìseŋi kii; nnyɛɛ ri rìtumɛ̀n, à ki ɓa ti man à ǹtonto ànɛ à lokà kìghèmɓɛɛ a ɓìloŋ lɛ di a ɓa beèbɛ̀y ɓi ɓìɓan ɓìcèm. 
Ɓisuulɛ ki kɔngà Bɛ̀ll lɛ a kɔri ɓi nyi, à rongì ɓi nyi lɛ kɔɔ̀kɔɔ̀. 
À ki kì lɛ ɓyom ɓìcèm ɓi ɓi ziinɛ, nsoò lɛ ɓi aɗyoo, ɓyɛɛ rarɛn tì rì nyi lɛ Man wiì, yɛ̀ɛ à kìghà lɛ fyòoog a ɓa lɛ bwaɓ yi Man ànɛ̀n yi yi kpagà ɓi kɔrɔs.
Fɔɔnnɛ mìni ɓɛ ɓì ɓaghà abɛ̀y ɓɛ̀ ràɓsɛn ri Bɛ̀ll, ɓì ki ɓa ɓɛ̀bènàbena ɓii, lɛ ɓìɓeɓtàg ɓi ɓiɓan ɓi ɓì kìkìghà, 
ɓi cààmɛ̀n ki, lɛ rìwu ɗi Man wiì à wughà ɓi nyoo yìì i mɛ̀mùù, Bɛ̀ll à mɛ pɛ̀ɛ̀zi mini kì ràri ɗi nyimiɗ, lɛ di a ki com ki lɛ ɓi kpaŋ ɓi mis mii ɓɛtɛnɛn, kɛ̀ɛ̀ zɛ̀ɗ, kɛ̀ɛ̀ bɛ̀lɛn. 
Kìɓan kifog, ki ghɛɛ̀sɛɛ lɛ, ɓi ɓeŋ̀ rìgherɛ̀n, ɓì sììrɛ̀n, ɓì ki rɛli lɛ kpegkpeg, kɛ̀ ɓi càrɛn lɛ ɓɛɛ syoŋ mìni fìràɓ ɗi dyàɓɛn ìnɛ ɓì rì rì yɔ̀ ɓi Syeesyee à Ɓɔlɛ ànɛ ɓì wokà. Syeesyee à Ɓɔlɛ ànɛ̀n yɛɛ kalɛ̀ngà a ɓum ɓɛ̀cèm ɓɛ ɓɛ ri ɓi ɗyoo azi; innɛ mɛ̀ Pol ǹti ǹkìì-kìsay anɛ miì.
Ǹɗì rì kìnyàà ɓi cààmɛ̀n ki, ɓi mɛ̀tɔɓ mɛ nwowog ɓisu win, fɔɔnnɛ com ki kɛɛ̀ kaakaàrɛ̀n ɓi mɛ̀tɔɓ mɛ Kiris, mɛ̀ɛ nɗàaratɛ̀n kɔ kì woògh ɓi nyoo yɛ̀m ɓisuu nyoo yìì ìnɛ ì rì kìseŋi kii. 
Mɛ̀ ǹtighà ǹkìì-kìsay anɛ ɓi kìseŋi ki Kiris, lɛ ǹtɛ̀g wu Bɛ̀ll à tɛ̀gsìghà mɛ̀ lɛ nghagsi mìni jɛ̀ɛ̀ ì Bɛ̀ll lɛ kɔɔ̀kɔɔ̀, 
yɛ̀ɛ ri kìɓan ki Bɛ̀ll à ɓègà a rìnyam fìɗyàɓ fikɔ̀ɔ̀, lɛ gbàà yi ɓum yìcèm yɛ̀ kɛɛ̀ yi, wɔ̀lɛ kɛɛ̀ki à mɛ rèsi ɓum ɓii ɓi cààmɛ̀n ki, 
ɓisuulɛ Bɛ̀ll àa nkɔ̀ni lɛ a resi ɓɔ fèg wìì anɛ a rìnyam, ànɛ à kìi lɛ, à fɔm à ki rɔɔtɛn yɛ̀ɛ mɛ̀nɔ̀ɓɔ̀; fèg ànɛn à rì ɓisuu ɓilɔ̀ŋ ɓìcèm ɓi ɓi yii ɓi Bɛ̀ll, nnyɛɛ lɔɔ lɛ: Kiris à rì ɓi mìni, à ki fa mini dyàɓɛn inɛ lɛ ɓì ɓiì ɓaà rì gàɓ ɓi rìkem ɗi Bɛ̀ll. 
Kiris ànɛ̀n nnɛ ɓìsii ghaaghagsì ɓum ɓɛ̀cèm, tì rɔ̀ɔ̀rɔ̀gsɛ̀n ɓɔ, tì ki rèsag ɓɔ rì ɗyomzɛ̀n ɗìcèm, lɛ ti ki lɛ mum bimiɗ a kpaŋ ɓi mis mɛ Bɛ̀ll, di à ti ǹsììrɛn lɛ kɔɔ̀kɔɔ̀ ɓi Kiris. 
Kìsay kiǹ kɛɛ̀ki nkìkì, ǹɗùùɗùù rì nghɛɓsɛn wu ìtèɗ wii wu wɛɛ̀ kìki kisay ɓi mɛ̀ rì ìtèɗ.
Lɛ mɛ̀ɛ nkɔ̀nkɔn lɛ di ɓyàa yii coo wɛ̀y wu mɛ̀ɛ nɗùùɗuu ɓisu win, rì ɓisuu ɓumɓɛ a Lawodise, rì ɓum ɓɛ̀cèm ɓɛ ɓɛ yii ɓi mɛ ɓi-su. 
Nɗùùɗuu fɔlɔɔ ɓisuulɛ mɛ̀rem maa mɛɛ ɓa mɛ̀ronɛn ɗi ìtèɗ, rì tì lɛ ɓɛɛ ɓa ɓɛ̀ràrɛn ɓi nkɔ̀nɛ̀n, ɓɛ ki ɓa ti ɓɛronɛn ɗi kɔɔ̀kɔɔ̀ à ɗyomzɛ̀n, fɔɔnnɛ ɓɛ ri ɓiì yii fèg à Bɛ̀ll ànɛ à rì a rìnyam, yɛɛ lɔɔ lɛ Kiris. 
Ɓi Kiris ànɛ̀n nnɛ ìkum wu ɗyomzɛ̀n wùcèm rì wu riyi ɗi ɓiɓan wu ri wù nyamɛn.
Ǹkpaa kìɓan kiǹ ɓisuulɛ mum kɛ̀ɛ ɓɔ̀ŋ mini rì ɓìsyeesyee ɓi ɓitòkì. 
Lɛ nsoò màa rì mìni fìràɓ ɓi rìɓa ɗi ɓi mɛ̀mùù, ǹɗem wɛ̀m wu ri lɔŋ foo ri mìni, ǹwowog kirɔɔ yɛ̀ɛ nseesee syeesyee à rìwòŋzàg ɗi ɓiɓan ɓi nyìinyìm wìn, rì yɛ̀ɛ rìgherɛ̀n ɗin ɗi ɓi Kiris, ɗi ri lɛ kpeg-kpeg.
Fɔlɔɔ nnɛ yɛ̀ɛ ɓì tekà Yeesus Kiris lɛ Kan wìn, ghɛɓina min cɛɓ ki ɓumɓɛ ɓɛ ri ɓɛ̀ ràrɛn ɗi nyi. 
Ɓaana ɓɛ̀ɓaghɛn gàŋ ɓi nyi, ɓì toŋ cɛɓ kin ɓi nyi, ɓì sììrɛ̀n ɓi rìgherɛ̀n lɔŋ yɛ̀ɛ ɓɛ resìghà mìni, ɓì ki fafa Bɛ̀ll ɓìtògsɛ̀n lɛɛ̀gwey.
Ɓì konàg lɛ ŋwaàdɛŋ kɛ̀ɛ wɔɔsi mini ɓi fìram fi ɗyomzɛ̀n rì ǹ-yègsɛ̀n à zɛy, ɓyɛɛ ri ɓìtoŋɛn ɓi ɓìsyɔ̀ɔ̀ ɓi ɓum, rì mɛ̀tèɗ mɛ mɛghay mɛ ɓi ziinɛ, ɓyɛ̀ kɛɛ̀ ɓa ɓitoŋɛn ɓi Kiris. 
Ɓisuulɛ rìɓa ɗìcèm ɗi Bɛ̀ll à rì ɗi yughà kì kɔ̀rii ɓi nyoo ì Kiris lɛ kɔɔ̀kɔɔ̀. 
Fɔɔnnɛ ɓì mɛ teɗ ɓyom ɓìcèm kɔɔ̀kɔɔ̀ à rìteɗ ɓi Kiris ànɛ à rì rìfòm ɗi ɓɛ̀làmì ɓɛ̀cèm rì mɛ̀tèɗ mɛ mɛghay mɛ̀cèm. 
Ɓi nyi, ɓì kɛ̀rɛ̀ngà rìkuu ɗi kɛ̀rɛ̀n ɗi ɗi yin ɗi ɓum ɓɛɛ kɛri rì ɓyàg ɓyaa, kìɓan kifog, ɓì kɛ̀rɛ̀ngà kɛ̀rɛ̀n à Kiris ànɛ à rì lɛ mum a leg ɓi rìkpàn ɗi nyoo ì kìɓe. 
Ɓɛ ɓomgà mìni ǹɗaŋ ri nyi yɛ̀ɛ ɓì ɓàɓtɛ̀ngà, ɓì mɛ ghèmɓɛn girig ɓi nyi, ǹɗaŋ ɗi nyi lɛ rìgherɛ̀n ɗi ɓì gherɛɛ ìtèɗ wu Bɛ̀ll ànɛ à ghèmzìghày nyi a ɓìloŋ. 
Mìni ɓɛ ɓì ɓaghà ɓìloŋ abɛ̀y lɛ ɓìɓe ɓin, ɗì rìɓa ɗi ɓì ɓaghà kɛ̀ɛ̀ kìkɛ̀rɛɛ, Bɛ̀ll à mɛ fati mini cɛɓ ǹɗaŋ ɗi Kiris, yɛ̀ɛ à cenɛ̀ngà ɓisi ɓìɓe ɓis ɓìcèm. 
À pisighà sɔmìnà à m̀ɓeɓɛn ànɛ à ɓaghà ɓisi ɓi nyoo innɛ ɓìɓan ɓi miì ɓi nɔɔ̀nɔ̀ɔ̀tìghà ɓìsi; à pisìghà ɓìsi nyi yɛ̀ɛ à kpangà nyi ɓi kɔrɔs. 
À dùŋzìghà ɓɛ̀làmì rì mɛ̀tèɗ mɛ mɛghay, à ghanì ɓɔ ɓi mis mɛ ɓum ɓɛ̀cèm yɛ̀ɛ à yagsàkà ɓɔ ɓi kɔrɔs aɗyòò.
Nni fɔɔnnɛ mum kɛ̀ɛ yɔ̀mdi mini ɓi ɓìɗilàg ɓi ɓì rì lɛ ɓì ɗi, rì com ki ɓì rì lɛ ɓì nɔ, nsoò ɓi kìɓan ki ticàɓ tidɛŋ nsoò lɛ ǹtaasi wu ŋwii, nsoò lɛ saɓàt. 
Ɓyom ɓìn ɓìcèm ɓi ri lɔŋ cììziŋ ki ɓiɓan ɓi ɓi riì, wɔ̀lɛ kɔɔ̀kɔɔ̀ à kìɓan a rì lɔŋ ɓi Kiris. 
Kɛ̀ ɓi càrɛn lɛ mɛ̀lèɓ mɛ ɓi mɛ̀ree mɛ ɓi ghɛghɛŋì ŋwaàdɛŋ a ɓatɛn mìni mɔ yɛ̀ɛ ki kɔni nyi, rì ìghèy lɛ à rì ǹsɛɛ̀dɛn nyimiɗ ɓi zi, rì tì lɛ, a ɓɔɔɓɔgsì ɓum ɓɛ titom; rìkuu ɗi mum ɗìn ɗi ti ɗi ɓiisàg kì kuughraagh ɓiɓan ɓi ɗi ghɛɛ fɛlɛ yɛ̀ɛ ɓìdɛ̀ndɛm̀; ɗi ki ɓalag ɗi ronɛn ɗi ɓìdaŋà ɓi kɛ̀ɛ̀-su, ɓi ɓɔɔ mɛyitì ɓii ɓɛ à rì rì ɓɔ, ɓi rìɓa ɗii ɗi lɛ mum. 
Rìkuu ɗi mum ɗìn ɗi yin ɗi ràrɛn ri ǹto wu wu ɓanɓani nyoo bimiɗ, wu ki kì lɛ nyoo ìnɛ̀n yɛ̀ɛ rarag lɛ syeesyee ɓi jàŋ yi ì rì miì ǹwògakɛn ì ki tɔɔtɔɔ kitɔɔ ki Bɛ̀ll a fafa yɔ̀.
I ɓì wughà ǹɗaŋ ri Kiris ɓi ɓɛg ànɛ a mɛ̀tèɗ mɛ mɛghay mɛ ɓi ziinɛ, ɓisuucɛ nnɛ ɓɛ kaŋkàŋ tì mìni rì ɓìɓan ɓiǹ yɛ̀ɛ ɓɛɛ̀ kali lɛ ɓì kaka ɓì ghɛghɛ̀ɓ ɓi ɓìsyɔ̀ɔ̀ ɓi ɓi ziinɛ? 
Kɔ̀ɔ teɗ, kɔ̀ɔ ɓoɓti, kɔ̀ɔ kòm! 
Ɓìcèlì ɓiǹ ɓìcèm ɓi koŋkomi ɓyom ɓi ɓi ti ɓi ɗyogì di ɓɛ kii kìsay miì gɛ̀mbog; ɓìɓan ɓiǹ ɓi ri lɔŋ ɓidɔ̀gsɛna rì mɛ̀rèsàg mɛ ɓum ɓɛɛ foŋi. 
Ki ri saaɗ lɛ ɓìcèlì ɓiǹ, ɓi rìseèsèèrɛ̀n ɗi ɓi mis, ɓi ri lɛ ɓɛ sɛg lɛ, ɗì rìɓɔgsàg ɗi Bɛ̀ll ɗi miì ɗi ɗi ri kìɓan ki ɓum ɓɛɛ ɓekii, ɗì rìsɛɛ̀dɛ̀n ɗi ɓi zi, rì kìɓan ki lɛ, mum a ki nyoo yìì rìgɛn; kìɓan kifog gɛ ɓìɓan anɛ̀n à ghɛɓsii ɓi bimiɗ à com, à rì lɔŋ ɓisuu kinyàà ki mɛmùù.
I ɓì mɛ ghèmɓɛn min nɗaŋ ri Kiris, kaakaana ɓìɓan ɓi aɗyoo, jàŋ inɛ Kiris à rì ǹkɔ̀kɔriyɛn ɓi weèlem à Bɛ̀ll. 
Foŋina ǹɗem rì ɓìɓan ɓi aɗyoo, kɛ̀ ɓi fèfeg ɓi ɓi ziinɛ. 
Ɓisuulɛ, ɓì rì ɓìloŋ, cɛɓ kin ki ri kì nyamɛn nɗaŋ ɗi Kiris ɓi Bɛ̀ll. 
Yɛ̀ɛ Kiris ànɛ à rì cɛɓ kin, à ɓiì rèsɛɛ, fɔlɔɔ nnɛ, mìni girig ɓì ɓiì rèsɛɛ nɗaŋ ri nyi ɓi rìkem ɓi ɗùm.
Wolina ɓìɓan ɓi ɓi zi ɓìcèm ɓi ɓì rì rì ɓyɔ ɓi mìniìɓɔmiɗ, ɓyɛɛ ri lɛ, cɛɓ ki tisɔ̀mɔ̀g, cɛɓ ki tifin, ɗì rìfalɛ̀n ɗi ɓi ɓìɓan ɓi ɓeɓtɛn, rì kìsee ki ikum, kɛɛ ri fɛlɛ yɛ̀ɛ rìɓɔgsì ɗi ɓinùn. 
Ɓìɓan ɓiǹ ɓyɛɛ ti ɓi kilàg lɛ Bɛ̀ll a wog bim, ri ɓumɓɛ ɓɛ ɓeni nyi kì kìi mɛwog . 
Cɛɓ ki ɓì ghɛghɛ̀ɓkà abɛ̀y kɛɛ ri lɔɔ, di ɓì kaka ɓi ɓìɓe ɓiǹ ɓi ɗùm. 
Nni à tumɛ̀n ɓigomìnɛ, mìni girig, càrina ɓìɓan ɓiǹ ɓìcèm lɛ rì bim, rì kìnyɛn, rì kìɓeɓtàg ki nɗem, rì tìfena, rì ɓìtòkì ɓi kɛ̀ ǹtoòrìɗ ɓi ɓi ti ɓi kpagìì ɓi myɔm min.
Pwàà à ghɛ̀ɛ̀sɛɛ tì ɓi ki ɓaà ɓi nyìinyìm wìn, ɓisuulɛ ɓì mɛ rini lɛ rì fìɗyàɓ fin fi riɓa fi ɓi mɛ̀mùù rì ɓìɓan ɓi miì. 
Ɓì teɗ nyɔɔnyɔn à rìɓa, ànɛ à rì rìɓa ɗi ŋwaànɛ à ti ncenɗɛn, à ɓa cààmɛ̀n kìcèm à suùsùgtì nyɔn ɓi kìpisɛn ki roànɛ à kìghà nyi, lɛ di a konag lɔŋ nyi kì yiì kɔɔ̀kɔɔ̀ à rìyi. 
Foo ǹlànag wu yiìdi ɓi nyìinyìm ànɛ lɛ, rì muu Gìrɛg, rì muu Ɓɛ̀yudɛ̀n, nsoò lɛ rì ŋwaànɛ à rì ǹkɛ̀rɛn, rì roànɛ à yin nkɛ̀rɛn, ǹkèn a mum, rì muu Sit, nsoò lɛ rì ǹkpàn rì ŋwaànɛ à yin ǹkpàn, lɔŋ Kiris yɛɛ ri com kìcèm ɓi ɓum ɓɛ̀cèm.
Nni yɛ̀ɛ Bɛ̀ll à ɓɔ̀ngà mìni, à tɛɛ̀zì mìni, à ki keesi mini, ɓì ghɛ̀ɛ̀sɛɛ lɛ ɓì waatɛ̀n nɗem wu nyìinyìg, rì wu geesɛ̀n, rì wu sɛɛ̀dɛn ɓi zi, rì wu tɛ̀tɛ̀rɛ̀ɛ̀, rì rìnìɗ ɗi nɗem. 
Ɓì ghɛ̀ɛ̀sɛɛ kì ceecenɛ̀n mìni rì mìni, i ki kpaŋi lɛ ŋwaàdɛŋ à rì rì kìɓan ki ki kɛŋi nyi rì geni, ɓaana rì rìcenɛ̀n ɓi nyìinyìm wìn; fɛlɛ yɛ̀ɛ Kan à cenɛ̀ngà mìni, mìni girig ɓaana ɗì ricenɛ̀n ɓi nyìinyìm wìn. 
Wɔ̀lɛ ɓi ɓìɓan ɓiǹ ɓìcèm, ɓaana rì ǹkɔ̀nɛ̀n. Ǹkɔ̀nɛ̀n à rì com ki ki ti ki raɗkì ɓum syeesyee à rìràɗ. 
Fyòoog à Kiris ànɛ Bɛ̀ll à reŋìghà mìniìcèm miì lɛ, ɓi ɓa ɓìkàɓ ɓi ɓi nyoo bog, a lami mɛ̀rem min. Ɓì ghɛ̀ɛ̀sɛɛ kì yiì rìfa ɗi ɓìtògsɛ̀n.
Jɛ̀ɛ̀ ì Kiris yɛ̀ɛ kɔri mìni ɓi mɛ̀rem rì ɓìɓan ɓi syeesyee ɓìcèm ɓi ì rì rì ɓyɔ; ki ghɛɛ̀sɛɛ lɛ, ɓi nyìinyìm wìn, ɓɛ̀ro ɓɛdɛŋ ɓɛ reèrèsàg ɓɛ̀ro ɓɛmbog, ɓì reèrèɓɓɛ̀n mìni rì mìni rì ɗyomzɛ̀n lɛɛ̀gwey; ɓì kɛkɛ̀ɛ̀gh Bɛ̀ll tyem ti ɓi ɓɛ̀sam, rì mɛ̀ɓàlì rì ɓìgheesì ɓi Ǹghay à resii, kìina kìɓan kiǹ rì nɗem win wucèm. 
Com kìcèm ki ɓì rì lɛ ɓì kpaa, nsoò lɛ ɓì kì, kìina kɔ ɓi ɗii ɗi Kan Yeesus, ɓì fafà Bɛ̀ll à Seŋi wìs ɓìtògsɛ̀n rì ɗii ɗìì.
Mìni ɓɛ̀yiɓ ɓaana rì mɛ̀wog ɓi ɓɛg ànɛ a ɓɛ̀yii ɓin, yɛ̀ɛ kɛɛ̀ kɔ̀ɔkɔnɛ̀n ɓi mis mɛ Kan.
Mìni ɓɛ̀baŋì, keesiina ɓɛ̀yiɓ ɓin, kɛ̀ ɓi biibimɓɛ̀n rì ɓɔ.
Mìni ɓɔn, kìina ɓɛ̀yalì ɓin mɛwog ɓi ɓìɓan ɓìcèm, ɓisuulɛ kìɓan kiǹ ki ri lɛ syeesyee ɓi mis mɛ Kan.
Mìni ɓɛ̀seŋi ɓɔn, kɛ̀ ɓi ǹyɛɛnyɛɛ̀dɛ̀n ɓɔn ɓin, di mùm mɛ ri ɓɔ ɓiì sɛ̀nsɛni.
Mìni ɓɛ̀kìì-ɓìsay, kìina ɓɛ̀masà ɓin ɓɛ ɓi mɛ̀mùù mɛ̀wog ɓi ɓìɓan ɓìcèm, kɛ̀ ɓi kì lɔŋ ɓɔ mɛ̀wog cààmɛ̀n ki ɓɛɛ̀ seesee mini kɔ rì kɔ, yɛ̀ɛ ɓɛɛ̀ kali lɛ, ɓum ɓɛɛ̀ɓɛ ɓi kɔ̀nkɔn lɛ ɓi puɓsi ǹɗem, kìɓan kifog kìina ɓɔ mɛ̀wog rì nɗem wu sɛɛghi sɛɛghi ɓisuu bɔgsɛ̀n ìnɛ ɓì rì rì yɔ̀ ɓi san ànɛ yɛ̀ɛ Kan. 
Nsoò cɛ kɛɛ̀ki ɓyaà kìkì, kìina ɓìɓan ɓìcèm rì nɗem win wucèm lɔŋ yɛ̀ɛ ɓi kìki ɓyɔ ɓisuu Kan, àa ɓisuu ɓum, 
ɓì ki yi lɛ, ɓyom ɓi syeesyee ɓi ɓi ri ɓì nyamɛn, ɓì ɓiì teri ɓyɔ yɛ̀ɛ Kan ɓisuu mɛlèɓ min. Kiris ànɛ à rì Kan innɛ ɓi kìki kisay. 
Lɛ ŋwaànɛ a kìki ɓiɓan ɓi ɓeɓtɛn à ɓiì terì mɛ̀lèɓ mɛ mɛ ghɛɛ̀sɛɛ rì kìɓeɓtàg kii ki rikì, lɛ Bɛ̀ll à yin ɓiì làlanii ɓum.
Mìni ɓɛ̀masà ɓɛ ɓì rì rì ɓɛ̀kìì-ɓìsay, kìina ɓɔ ɓìɓan ɓi saaɗ yɛ̀ɛ ki ghɛɛ̀sɛɛ, ɓì yitì lɛ mìnii ri girig rì masà aɗyòò.
Sììrɛɛna ɓi bɔ̀ŋzɛ̀n; ɓì ɓa cem miì ɓi rìfafà ɗi Bɛ̀ll ɓìtògsɛ̀n. 
Ɓì ɓɔ̀ŋzàg girig Bɛ̀ll ɓisu wis lɛ a nɛm̀ ɓìsi bee inɛ ti lamɓɛn jɛ̀ɛ̀ yìì, di fɔɔnnɛ mɛ̀ɛ nghagsi ɓum dwìɗ inɛ ì seesee Kiris, lɛ kiɓan kiǹ kɛɛ̀ki ǹɗì miì nkàgakɛn bɛn. 
Ɓì ɓɔ̀ŋzàg girig lɛ nkakali kìɓan kiǹ lɛ tɛntɛ̀ɛ̀n lèg ànɛ ki ghɛɛ̀sɛɛ lɛ nkpaà.
Ɓaanà rì ɗyomzɛ̀n ɓi rìghɛghɛ̀ɓ ɗin ɗi rì ɓumɓɛ ɓɛ yin ɓɛ̀kìristɛ̀n, kɛ̀ ɓi yogsi cààmɛ̀n ki ɓì rì rì kɔ. 
Ɓìtòkì ɓin ɓi ghɛɛ̀sɛɛ kì ɓalaagh ɓitòkì ɓi geesɛ̀n, ɓi yɛyɛ̀y yɛ̀ɛ kìkòn; fɔɔnnɛ ɓì ɓiì yiì lannɛ ɓì ghɛ̀ɛ̀sɛɛ lɛ ɓì ɓàg mum ǹcèm ànɛ ɓi ɓɔ, di à tɔɔgh mìni kìɓan.
Ɓi kìɓan ki ki seesee rìɓa ɗyɛ̀m, Tisig à geni wɛ̀m à nɗem, ànɛ à rì ǹkìì-kìsay a Kan à ǹtyweeyi, ànɛ ti kìki kisay ki Kan ɗì nyi nɗaŋ, à rì mìni ɓiì kalii ɓiɓan ɓìcèm. 
Nɗomiì mìni nyi rì azi lɛ, ɓi yi rìɓa ɗis, à ki fɔɔsi mini mɛ̀rem. 
Ɓɛ riì nɗaŋ ri Onezim, geni wìs a ǹɗem, ànɛ à rì mum à ǹtyweeyi, nyi tì maaseŋi wìn. Ɓɛ ri mìni ɓiì wogsii ɓiɓan ɓìcèm ɓi ɓyɛɛ̀ kìikilɛ̀n fɛ.
Aristarikɛ ànɛ à rì ɓi naà-zày rì mɛ̀ à tògsii yì mìni, nsoò Marikus ànɛ ɓɛ ri ɓɔn rì ɓɔn ɓɛɛ̀ Ɓarinaɓas. Marikus ànɛ̀n innɛ tì mɛ kpaa mini lɛ i à yùu foo a lɔ̀ŋkin, ɓì ghàɓ nyi lɛ syeesyee. 
Yeesus ànɛ ɓɛɛ̀ regi lɛ Yustus, à tògsii yì girig mìni; lɔŋ kìraa ki ɓum kìn kɔ rì kɔ, kɛɛ ri Ɓɛ̀yudɛ̀n ɓɛ ɓɛɛ̀ sasay nɗaŋ ri mɛ̀ ɓisuu kilɔ̀ŋ ki Bɛ̀ll, ɓɛ ki rì ɓumɓɛ ɓɛ fatìghà mɛ̀ ìtèɗ ɓi nɗem. 
Epafiras à maaseŋi wìn à tògsii yì mìni, à rì ǹkìì-kìsay a Yeesus Kiris ànɛ à fɔli ɓi riɗùù ɓi bɔ̀ŋzɛ̀n ɓisu wìn, lɛ ɓi ɓa ɓɛ̀sììrɛn, ɓì ɓa ɓɛ̀syeesyee ɓɛ ɓum, ɓì ki gherɛn rikɔ̀n ɗi Bɛ̀ll syeesyee à rìgherɛ̀n. 
Ǹɗì nyi wusìnɛ̀ɗ lɛ a woowolɛ̀n lɛɛ̀gwey ɓisu win, rì ɓisuu ɓumɓɛ a Lawodise rì ɓɛ a Iyerapolis. 
Lukas à reŋkàŋ wìs a nɗem, ànɛ à rì dɔgtà ɓɛɛ̀ Demas ɓɛ togsii yì mìni.
Ɓì tògsàg ɓɛ̀geni ɓis ɓɛ ɓɛ ri a Lawodise, rì Nɛmfa, rì kìseŋi ki Kiris ki ki ri ɓi naa yìì.
I ɓɛ mɛ ɓày kaàtà ànɛ foo a lɔ̀ŋkin, ɓì ghɛ̀ɛ̀sɛɛ kì kìi lɛ ɓɛɛ ɓay girig kìseŋi ki a Lawodise nyi; fɔɔnnɛ mìni girig ɓì ghɛ̀ɛ̀sɛɛ kì ɓàli kaàtà ànɛ à rì ɓiì ɓaà yì mìni a Lawodise. 
Kaliina Arisip lɛ: Ù konàg rì kìsay ki Kan à faghà wɔ̀, tèèsi nyoo lɛ u konag kɔ kì kìi.
Mɛ̀ɛmiɗ Pol yɛɛ kaniì mìni ɓìtɔkì rì càg kɛm̀, kɛ̀ ɓi ɗimzɛn lɛ ǹɗì ɓi naà-zày. Geesɛ̀n ì Bɛ̀ll yɛ̀ɛ ɓa rì mìni!
Mɛ̀ Pol, ɓɛɛ Silas rì Timote, tì kàni ɓumɓɛ ɓi Kìseŋi ki a Tesalonika ki ki ri ɓi Bɛ̀ll Seŋi rì ɓi Yeesus Kiris Kan. Geesɛ̀n, rì fyòoog ɓyɛɛ ɓa ɓìfayɛn a lɔ̀ŋkin.
Ɓisiì fafa lɔŋ Bɛ̀ll ɓìtògsɛ̀n cààmɛ̀n kìcèm ɓisu wiǹ mìniìcèm, tì ki ɓùŋɓuŋ mini ɓi bɔ̀ŋzɛ̀n yis. 
Ɓi mis mɛ Bɛ̀ll à Seŋi wìs tì ti tì yitàg ɓyààmɛ̀n ɓìcèm mɛ̀kìkìì min mɛ ɓi rìgherɛ̀n, rì kìsay ki ǹkɔ̀nɛ̀n wiǹ a kìkì, rì rìsììrɛ̀n ɗin ɓi dyàɓɛn inɛ tì rì rì yɔ̀ ɓì Kan wìs Yeesus Kiris. 
Ɓɔɔsoŋ̀, tì yii lɛ Bɛ̀ll à keesìghà mìni, à ki ɓɔ̀n mini. 
Ɓisuulɛ tì ghagsìghà ɓi mini Syeesyee à Ɓɔlɛ ànɛ tì ɓaghày rì nyi rì jɛ̀ɛ̀ ì ŋwɔm yɔ̀ ri yɔ̀, tì ghagsìghà girig nyi ɓi dàm yi tì kìkìghà rì ìteɗ wu Kitɛntɛ̀ɛ̀n ki Nghay, tì ki konag kiyiì saaɗ bimiɗ ànɛ ɓi Ɓɔlɛ ànɛ̀n. Ɓi saaɗ, ɓì yii cɛɓ ki tì ghɛɓkà ɓi nyìinyìm wìn; fɔlɔɔ a ɓaghà ɓi kìrɔɔ kin. 
Ɓì nɔ̀ɔ̀tìghà lɛ rì mɛ̀kòò mis, rì mɛ̀kòò mɛ Kan, ɓì ki tulɛn rì mɛ̀tɔɓ lɛɛ̀gwey yɛ̀ɛ bì ghàɓkà Syeesyee à Ɓɔlɛ rì kìnyàà ki Kìtɛntɛ̀ɛ̀n ki Nghay kɛɛ̀ falàg. 
Fɔɔnnɛ ɓì ti kìfèèghrɛnà ɓisuu ɓɛgherɛ̀n ɓɛ̀cèm ɓɛ a Masedwan, rì ɓɛ a Akayi. 
Lɛ jɛ̀ɛ̀ ì Kan ì mɛ pɛ̀sɛn yi a lɔ̀ŋkin, ì kpaŋ à Masedwan rì a Akayi, nni àa lɔŋ foo nyi rì nyi, gom ì rìgherɛ̀n ɗin ɗi ɓì gherɛɛ Bɛ̀ll, ì mɛ sàà jàŋ bimiɗ à kpaŋ ɓi lèg ànɛ tì yin gi lɛ tì kpaakpàà. 
Ɓum ɓɛɛ̀ kpaakpaa righàɓ ɗi ɓì ghàɓkà ɓìsi yɛ̀ɛ tì kpagà a lɔ̀ŋkin rì yɛ̀ɛ ɓì càɗkàkày ɓìnùn, ɓì lɔ̀ɔ̀ghrɛ̀n yɛ̀ɛ Bɛ̀ll lɛ ɓi ɓɔgsi nyi, lɛ nnyɛɛ ri kɔɔ̀kɔɔ̀ à Bɛ̀ll ànɛ a rì cem, 
ɓì ɓoŋɓòŋ lɛ Man wiì Yeesus, ànɛ à ghèmzìghày a ɓìloŋ, a sɛǹ yì aɗyoo, di a kweɗ ɓìsi ɓi rìbaŋì ɗi Bɛ̀ll ɗi ɗi riì.
Ɓɔɔsoŋ̀, mìniìɓɔmiɗ ɓì yii lɛ, rìyù ɗi tì yùghà a lɔ̀ŋkin ɗi wughà ɓi zɛy. 
Di tì ka kpaŋ ɓi a lɔ̀ŋkin, tì ghɛngà mɛ̀tɔɓ, ɓum ɓɛ ki yeesi ɓisi a Filiɓ lɔŋ yɛ̀ɛ ɓì yii, wɔ̀lɛ Bɛ̀ll à faghà ɓìsi ìtèɗ wulɛ ti ghagsi mìni Syeesyee à Ɓɔlɛ wìì nsoò yɛ̀ɛ ki ɓaghà bimiɗ à wɛ̀y. 
Ɓìɓan ɓi Bɛ̀ll ɓi tì kakàlìghà ɓum ɓi rooghày ɓi ǹɗuŋ ɓi rìnàn ǹsoò lɛ ɓi ɓìɓan ɓi tifin, fɔɔnnɛ ɓi ki yin ɗi ǹ-yègsɛ̀n. 
Wɔ̀lɛ Bɛ̀ll à timgà rìɓa ɗis à ki fa ɓisi kìsay ki Syeesyee à Ɓɔlɛ. Fɔlɔɔ nnɛ tì yin ɓiì kpaakpaa ɓiɓan ɓi Bɛ̀ll lɛ ti puɓsi ɓum mɛ̀rem, kìɓan kìfog, ti kpaakpaa ɓi ɓyɛɛ̀ kɔ̀ngi Bɛ̀ll ànɛ à ti à ghɛngì yɛ̀ɛ mɛ̀rem mɛ ɓum, mɛ ri ɓi ɗùm.
Ɓì yii lɛ tì ka ɓaghà ɓi ri jɛ̀ɛ̀ ì fìɗyɛɓi, nsoò rìyitì ɗi lɛ ti fɔǹ mɔ̀ɔ̀ni ŋwos adɛŋ, Bɛ̀ll à rì ɓìsi wusìnɛ̀ɗ. 
Tì kaaghà ɓi lɛ ɓum ɓɛɛ kemzi ɓisi, nsoò a lɔ̀ŋkin, nsoò a ɓum ɓɛm̀bog, kɔlɛ tì ɓaghà lɛ tì làmì mìni ɓi-tèɗ ɓi ɗii ɗi lɛ ɓɛ̀kɛ̀nì-fìtom ɓɛ Kiris. 
Wɔ̀lɛ tì ghɛɓkà ɓi nyìinyìm wìn rì nɗem wu tɛ̀tɛ̀rɛ̀ɛ̀ lɔŋ yɛ̀ɛ jɛɛ ɓɔn à ti à ɓègì ɓɔn ɓii. 
Ɓi rìkeesì ɗi tì keesìghà mìni, àa Syeesyee à Ɓɔlɛ à Bɛ̀ll nyi rì nyi innɛ tì ɓaghà lɛ tì kɔ̀n lɛ ti fa mìni, ti ɓaghà lɛ ti fa mìni lɔŋ lɛ rì ɓyɛɓ ɓis miì, lɛ ɓì ɓaghà di ɓì ti ɓum ɓis ɓɛ nɗem lɛ kɔɔ̀kɔɔ̀. 
Ɓɔɔsoŋ̀ ɓì rì lɛ ɓì yitì kìsay ki tì kìghà, rì ǹtɔɓ wu tì wokà; tì ghagsìghà mìni Syeesyee à Ɓɔlɛ à Bɛ̀ll tì ki sasay lɛ rì ìru rì ŋwos lɛ ǹtɛ̀g wis wɛ̀ kɛɛ̀ siŋ wààdɛŋ ɓi nyòò. 
Ɓì rì ɓɛ̀wusìnɛ̀ɗ ɓis, nsoò Bɛ̀ll à rì girig wusìnɛ̀ɗ lɛ cɛɓ ki tì ghɛɓkà rì mìni ɓɛ ɓì rì ɓɛ̀gherɛ̀n ki ɓaghà kìtɛnɛn, kɔ tì lɛ saaɗ, kɛ̀ɛ̀ kìɓan kifenɛn miì. 
Ɓì yii girig lɛ tì ghɛɓkà rì mum ǹcèm ànɛ ɓi mìni fɛlɛ yɛ̀ɛ seŋi à rì lɛ à ghɛɓ rì ɓɔn ɓii. 
Tì kìghà lɛ tì reɓ mìni, tì fɔɔsì mìni mɛ̀rem, tì ki ɓɔ̀ɔɓɔ̀ŋzì mìni lɛ ɓi ghɛɓ lɔŋ yɛ̀ɛ kɛɛ̀ kɔ̀ngi Bɛ̀ll ànɛ a regi mini lɛ ɓi ɓa rì gàɓ ɓi kìlɔ̀ŋ kii, rì ɓi rìkem ɗii.
Kìɓan kiǹ kɛɛ̀ki tì fafa Bɛ̀ll ɓìtògsɛ̀n cààmɛ̀n kìcèm lɛ, yɛ̀ɛ bì ghàɓkà jɛ̀ɛ̀ yìì ìnɛ tì wogsìghà mìni, ɓì ghàɓkà ɓi yɔ̀ yɛ̀ɛ jɛ̀ɛ̀ ì mum; ɓì ghàɓkà lɔŋ yɔ̀ yɛ̀ɛ ì rì a tààkaà, lɛ ì rì jɛ̀ɛ̀ ì Bɛ̀ll ìnɛ yɛ̀ɛ kìki kisay ɓi mìni ɓɛ ɓì rì ɓɛ̀gherɛ̀n. 
Ɓɔɔsoŋ̀, ɓì mɛ pisɛn Ɓiseŋi ɓi Bɛ̀ll ɓi ɓi ri a Zyude ɓi Yeesus Kiris, ɓisuulɛ ɓumɓɛ ɓi kìlɔ̀ŋ kin ɓɛ yeesìghà mìni lɔŋ yɛ̀ɛ ɓɛroɓɛ a Zyude ɓɛ yeesìghà ɓɛ̀gherɛ̀n ɓɛ wɔ̀ɔ̀. 
Ɓɛ̀yudɛ̀n ɓɛǹ ɓɛɛ wolà Kan Yeesus, ɓɛ ki cuusi ɓɛ̀kpaŋzì-ɓìɓan, ɓɛɛ yeeyèèsìghà ɓìsi; ɓɛ ti ɓɛ ɓeɓkì Bɛ̀ll, ɓɛ ki ɓèèzag ɓum ɓɛ̀cèm. 
Ɓɛ ti ɓɛ rekì ɓìsi lɛ tyɛ̀ ki ghagsi jɛ̀ɛ̀ ì Bɛ̀ll a ɓumɓɛ ɓɛ yin Ɓɛ̀yudɛ̀n lɛ ɓɛɛ ɓa rì cɛɓ. Rìkì ɗiǹ ɗyɛɛ̀ɗi ɓɛɛ̀ kɛ̀nkɛn beèbɛ̀y ɓɛ teètègsì kìɓe kaa cààmɛ̀n kìcèm rì ɗyɔ̀; wɔ̀lɛ rìbaŋì ɗi Bɛ̀ll ɗi mɛ syɔn ɓɔ kìkòmi.
Ɓi san wìs, yɛ̀ɛ tì ghasɛ̀ngà rì mìni tyɛ̀ ki ghɛnɛn ti a mɛ̀su ɓi maa cààmɛ̀n, fɔlɔɔ kɛ̀ɛ ki rèsi lɛ tì ti tyɛ̀ ki fègti mini, ɓɔɔsoŋ̀, tìi nɗì rì coo zày ìnɛ lɛ ti ghɛnɛn tì rì mìni, fɔɔnnɛ tìi ǹtèèsii nyoo lɛɛ̀gwey lɛ kìɓan kiǹ kɛɛ kilɛn. 
Tì kɔ̀ngà lɔŋ lɛ di tyàa yùu foo, a lɔ̀ŋkin mɛ̀ɛmiɗ Pol ǹfèèghrɛɛ gɛ̀n yɛ̀ɛ yiɓɛɛ̀, wɔ̀lɛ Satàn a règ ɓìsi rìyù. 
Ghɛn yɛɛrì min ɓiì ɓaà dyàɓɛn yìs, rì kìnyàà kis nsoò lɛ tàm wìs a rìkem ɓi mis mɛ Kan wìs Yeesus, ŋwosi risugtìì ɗii? Àa lɔŋ mìni yɛɛ rì ɓa wa? 
Ɛ̀ɛ̀, mìni yɛɛ ri rìkem ɗis, rì kìnyàà kis.
Yɛ̀ɛ tìi n-yiidi lɛ tì cenɛ̀n lɛ ti ɓoŋɓoŋ tì, nni tìi nghɛɛ kìrɔɔ lɛ, ti rɔɓ a Atɛn ɓìsi cɛ̀ncis. 
Fɔɔnnɛ tìi nɗomiì mìni geni wìs Timote, ànɛ à rì ǹkìì-kìsay a Bɛ̀ll ɓi rìghagsì ɗi Syeesyee à Ɓɔlɛ à Kiris lɛ a fa mìni ìtèɗ, à ki fegsi mìni ɓi rìgherɛ̀n ɗin; 
lɛ di mum kɛ̀ɛ càrɛn lɛ mɛ̀fèèghrɛn mɛ mɛ ri ɓigomìnɛ mɛɛ ɓigti nyi, ɓisuulɛ mìniìɓɔmiɗ ɓì yii lɛ mɛ̀fèèghrɛn mɛǹ mɛ ɓaghà mɛ̀pègsɛn ɓisu wis. 
Yɛ̀ɛ tì ɓaghà a lɔ̀ŋkin, tì lokà mìni ki rèsii lɛ tì rì ɓiì tanɛɛ rì mɛ̀fèèghrɛn, fɔɔnnɛ ki ki kìlɛ̀ngà fɔlɔɔ yɛ̀ɛ ɓì yii. 
Fɔlɔɔ nnɛ yɛ̀ɛ m̀ɓatìghà ɓi lɛ m̀ɓoŋɓòŋ tì nni ǹɗomgày Timote lɛ a yu kìwoògh lannɛ rìgherɛ̀n ɗin ɗyɛɛ̀ kɛ̀ɛ̀kɛ̀ɛ̀, lɛ ǹɗirìsìghà lɛ kɛ̀ kɛ̀ɛ ɓa lɛ ǹfèèghrɛ̀n-ɓum à fèèghrɛ̀ngà mìni lɛ kìsay kis kɛɛ wu zɛy.
Wɔ̀lɛ ɓigomìnɛ nnɛ Timote à sughiì rìkɛ̀ɛ̀ ɗi àa nɗìì a lɔ̀ŋkin; à sughiì ɓìsi rì ɓɛ̀ɓɔlɛ ɓɛsyeesyee ɓɛ ɓɛ komi lɛ rì rìgherɛ̀n ɗin, rì ǹkɔ̀nɛ̀n ànɛ ɓì rì rì nyi. À kpaa ɓìsi yɛ̀ɛ mìniì ka yiiyitàg lɔŋ ɓisi rì nkɔ̀nɛ̀n cààmɛ̀n kìcèm, ɓì ki ɓa ri zày ìnɛ lɛ ɓi ghɛǹ ɓìsi, yɛ̀ɛ ɓìsi girig tì rì rì zày ìnɛ lɛ ti ghɛnɛn. 
Ɓɔɔsoŋ̀, fɔɔnnɛ ɓìi nfaa ɓìsi ìtèɗ ɓi nyoo rì rìgherɛ̀n ɗin, ɓi nyìinyìm à mɛ̀tɔɓ rì mɛ̀fèèghrɛn mɛcèm mɛ tì rì rì mɔ. 
Nni ɓigomìnɛ ki ri yɛ̀ɛ tì teetii tì cɛɓ yɛ̀ɛ tì woogh lɛ ɓì kaka lɔŋ ɓɛsììrɛn ɓi Kan. 
Tì rì lɛ tì tògsàg Bɛ̀ll wìs ɓisu win à kpaŋ fe, ɓi kìnyàà kìcèm ki tì rì rì kɔ ɓi mis mɛ Bɛ̀ll ɓisuu righerɛ̀n ɗin! 
Ti ɓɔ̀ɔɓɔ̀ŋzì yɛ̀ɛ ìru yɛ̀ɛ ŋwos, tì ki sììrɛn ɓi bɔ̀ŋzɛ̀n lɛ a ki lɛ ti ghɛnag tì a mɛ̀su, à ki roozi ɓìɓan ɓi ɓi kaarɛɛ ɓi rìgherɛ̀n ɗin?
Bɛ̀ll à Seŋi wìs nyimiɗ, rì Kan wìs Yeesus, ɓɛɛ ɓaà ɓìsi bee ìnɛ tì rì lɛ tì kpaŋ miì a lɔ̀ŋkin. 
Kan a tegsi ǹkɔ̀nɛ̀n ànɛ ɓì rì rì nyi, lɛ a roǹ à sòsòɓ ɓi nyìinyìm wìn, à kòm ɓum ɓɛ̀cèm, à ki ɓa fɛlɛ yɛ̀ɛ ǹkɔ̀nɛ̀n ànɛ ɓisii ri rì nyi ɓi san wìn. 
A ki lɛ mɛ̀rem min mɛɛ siìrɛn, mɛ ɓa mɛ̀ tɛnɛn, kɛ̀ɛ̀ kìɓan ki ɓɛ rì lɛ ɓɛ fen miì ɓi mis mɛ Bɛ̀ll à Seŋi wìs, ŋwosi risugtìì ɗi Kan wìs Yeesus ǹɗaŋ rì ɓum ɓii ɓɛ̀cèm, ɓɛ ɓɛ ri ɓɛ̀tɛnɛn.
Ɓɔɔsoŋ̀, ti siìtɛn kìkpaà lɛ ɓì yilàkà rìkuu ɗi cɛɓ ɗi ɓì ghɛ̀ɛ̀sɛɛ kì ghɛɓì lɛ Bɛ̀ll a wog kìrɔɔ rì mìni, a lɔ̀ŋkis nni cɛɓ kìn kɛɛ̀ki ɓi ghɛghɛ̀ɓ; tì ɓɔ̀ŋzaagh mìni, tì ki yɛ̀gsi mini ɓyàg ɓi ɗii ɗi Kan Yeesus lɛ ɓi teèsi tì nyoo rì rìkuu ɗi cɛɓ ɗìn à cee fɔlɔɔ. 
Ɓisuulɛ ɓì yii ɓìɓan ɓi tì siitàkà mìni; ɓi ɓaghà ɓìɓan ɓi ɓi riì yɛ̀ɛ Kan Yeesus. 
Rìkɔ̀n ɗi Bɛ̀ll ɗi ri lɛ ɓi ghɛɓ cɛɓ ki tɛnɛn, ɓì cèlì ɓìɓan ɓi tifin. 
Mum ǹcèm ànɛ ɓi mìni, à ghɛ̀ɛ̀sɛɛ kìyiì rìɓèŋ ɗi nyoo yìì ɓi rìtɛn , à ɓèŋɗɛ̀n lɛ a ɓa mum à saaɗ, ɗì rìmum; 
kɛ̀ɛ càrɛn lɛ ɓiɓeɓtàg ɓi ɓiɓan ɓyɛɛ syòŋ nyi ǹɗem, yɛ̀ɛ ki ti ki ɓalàg rì ɓumɓɛ ɓɛ yin ɓɛgherɛ̀n ɓɛ̀ kɛɛ̀ ki yi Bɛ̀ll. 
Ɓi kìɓan kiǹ ŋwaàɗɛŋ à ghɛ̀ɛ̀sɛɛ ɓi ki yègsiì geni, nsoò lɛ à kì nyi kìɓeɓtàg ki nɗem, lɛ Kan à ti à rɔ̀gì ɓìɓan ɓiǹ lɔŋ yɛ̀ɛ tì mɛ kì lɛ, tì kpaa mìni, tì ki rèsi mini. 
Bɛ̀ll à reŋìghà ɓi ɓisi lɛ ti ghɛɓ cɛɓ ki kitɔɓì, wɔ̀lɛ à reŋìghà ɓìsi lɛ ti ghɛɓ cɛɓ ki tɛnɛn. 
Fɔlɔɔ nnɛ ŋwaànɛ à rì ɓiì ɓèni ɓìɓan ɓi nsiisiìtàg ɓi, a yi lɛ, àa mum ìnnɛ à ɓèni, lɔŋ Bɛ̀ll ànɛ à mɛ fa mini girig Kitɛntɛ̀ɛ̀n kii ki Nghay.
Ki ghɛɓsii ɓi com lɛ ti kaǹ mìni kìɓan ki ǹkɔ̀nɛ̀n à rìgeni, ɓisuulɛ Bɛ̀ll nyimiɗ a rèsàkà mìni kìɓan ki ɓi ǹkɔ̀nɛ̀n ànɛ à ghɛ̀ɛ̀sɛɛ kì ɓaà ɓi nyìinyìm wìn. 
Ǹkɔ̀nɛ̀n ànɛn innɛ ɓi rèresi rì ɓɛ̀geni ɓin ɓɛ̀cèm ɓɛ ɓɛ ri Masedwan bimiɗ. Ɓɔɔsoŋ̀, ɓisii yɛgsii lɔŋ mini ɓyàg lɛ ɓi kɛɛ̀di beèbɛ̀y rì rìkì ɗiǹ. 
Ɓì foŋ ǹɗem ɓi kìɓan ki lɛ ɓi ghɛ̀ɓ lɛ fyòoog, ɓì kìkì ɓìɓan ɓin ɓi mìniìɓɔmìɗ, ɓì ki sasay ri ɓyàg ɓin lɔŋ yɛ̀ɛ tì siŋdɛ̀ngà mìni; 
di fɔɔnnɛ ɓumɓɛ ɓɛ yin ɓɛgherɛ̀n ɓɛɛ teɗ mìni rì rìmum, ǹtɛ̀g win wɛ̀ kɛɛ̀ rìɗ ŋwaàdɛŋ.
Ɓɔɔsoŋ̀, tì kɔ̀ni ɓi lɛ ɓi ɓa lɛ dùŋdùŋ ɓi kìɓan ki ki seesee ɓɛroɓɛ ɓɛ ri ɓìloŋ lɛ di kɛ̀ ɓi ɓa lɛ mɛ̀rem min mɛ ɓeɓtɛ̀n ɓi mùm yɛ̀ɛ mɛ ɓum ɓɛm̀bog ɓɛ ɓɛ rì kɛ̀ɛ̀ dyàɓɛn. 
Lɛ i tì gherɛɛ lɛ Yeesus à wughà, à ki ghèmɓɛn, ti gherɛɛna girig lɛ Bɛ̀ll à rì ɓiì ghèmzii ǹɗaŋ ri Yeesus, ɓɛroɓɛ ɓɛ gherɛ̀ngà nyi ɓɛ ɓaa wu. 
Ɓisuulɛ com ki ti kpaaghì fɛlɛ yɛ̀ɛ jɛ̀ɛ̀ ì Kan ì rì ki ri lɛ: Ɓìsi ɓɛ tì rì ɓiì ɓaà di tì kaka cem ɓi rìsugtìì ɗi Kan, tyàa syòŋ ɓi ɓɛroɓɛ ɓaa wu bee. 
Ɓisuulɛ, yɛ̀ɛ jɛ̀ɛ̀ ì rì ɓìì toòghrɛɛ, jɛ̀ɛ̀ ì coo ŋwaà-fìtom, ɗyam ɗi Bɛ̀ll ɗi rɔŋ, Kan nyimiɗ a ɓiì sɛnìì aɗyòò; fɔɔnnɛ ɓìloŋ ɓi ɓi Kiris ɓi ɓiì loògh kì ghèmɓɛɛ. 
Ajɛ̀m ìnɛn, ɓìsi ɓumɓɛ tì ɓiì ɓaà di tì kaka cem, ɓɛ rì ɓìsi ɓiì terì ǹɗaŋ ri ɓɔ, tì ɓɔg ɓi ɓìkwìɗ lɛ tì tuùsɛn rì Kan ɓi nlɛŋlɛŋ̀. Fɔlɔɔ nnɛ tì ɓiì kɔ̀kɔrii ri Kan cààmɛ̀n kìcèm. 
Ɓì ghɛ̀ɛ̀sɛɛ lɛ ɓì fɔɔ̀fɔ̀ɔ̀sɛ̀n mìniìɓɔmiɗ mɛrem rì ɓìɓan ɓiǹ.
Ɓɔɔsoŋ̀, kìɓan ki ki seesee cààmɛ̀n, nsoò lɛ gòn inɛ ɓìɓan ɓiǹ ɓi ri ɓiì kìlɛɛ, ki yiìdi lɛ ɓɛ kaǹ mìni kɔ. 
Ɓisuulɛ mìniìɓɔmiɗ ɓì konaagh kì yiì lɛ ŋwos a Kan à rì ɓiì kpaŋì fɛlɛ yɛɛ wiiwìì à ti à yùlàg rì ìru. 
Cààmɛ̀n ki yɛ̀ɛ ɓum ɓɛ ɓiì kpaakpaa lɛ fyòomà fi ri lɛ fyòoog kɛ̀ɛ̀ kìɓan ki risiyɛn kɛɛ̀ki ɓɛ rì ɓiì sìgmɛɛ lɛ cuu ki mɛ sɛn ɓi ɓɔ fɛlɛ yɛ̀ɛ rìkɛŋ ɗi riyay ɗi ti ɗi siɗkì giɓ a ɗyem. Ɓaa ɓa ɓi ri bee ì ǹlɛghɛn cuu kìn.
Wɔ̀lɛ ɓɔɔsoŋ̀, mìnii yin ɓi birìm, fɔɔnnɛ ŋwos anɛ̀n à ghɛ̀ɛ̀sɛɛ ɓi mini kì sìri yɛ̀ɛ wiiwìì. 
Mìniìcèm ɓì rì ɓɔn ɓɛ ɓi kìtɛɛtɛn, ɓì ɓa ti ɓɔn ɓɛ ɓi cààmɛ̀n à ŋwos; ɓìsiì yin ɓɔn ɓɛ ɓi cààmɛ̀n à ìru, nsoò lɛ ɓɛ ɓi birìm. 
Fɔlɔɔ nnɛ tì ghɛ̀ɛ̀sɛɛ ɓi min kilalì yɛ̀ɛ ɓɛro ɓɛm̀bog; ti kɔ̀riina lɔŋ cem, tì ɓèŋɗɛ̀n ɓi kìɓan ki mɛrɔ̀g. 
Ɓisuulɛ, ɓumɓɛ ɓɛɛ̀ lalày, ɓɛ ti ɓɛ laayì rì ìru, ɓɛ̀ŋwaŋì mɛ̀rɔ̀g, ɓɛ ŋwagì rì ìru. 
Wɔ̀lɛ ɓìsi ɓɛ tì rì ɓɔn ɓɛ ɓi cààmɛ̀n à ŋwos, tì ghɛ̀ɛ̀sɛɛ kì ɓèŋɗɛɛ ɓi kìɓan ki mɛrɔ̀g, tì ghɛ̀ɛ̀sɛɛ kì pùrɛɛ rìgherɛ̀n rì ǹkɔ̀nɛ̀n fɛ lɛ yɛ̀ɛ kìlàà ki bɔŋ tì waatɛ̀n girig dyàɓɛn inɛ ɓi gòri yìs fɛlɛ yɛ̀ɛ tàm. 
Ɓisuulɛ Bɛ̀ll à fèkà ɓi lɛ ti ɓa ɓumɓɛ bim yiì ì ɓiì rèsɛɛ a lɔ̀ŋkaa, wɔ̀lɛ à fèkà lɛ tì ɓiì ghɛɛ̀ gòri ì cɛɓ lɛ Kan wìs Yeesus Kiris, 
ànɛ à wughà ɓisu wis lɛ ti ghɛɓ ɓɛ̀ràrɛn ɗì nyi, nsoò tyàa mɛ wu, nsoò tyàa kaka cem yɛ̀ɛ à risugtìì. 
Fɔɔnnɛ ɓì ghɛ̀ɛ̀sɛɛ kì faafàlɛ̀n mìniìɓɔmiɗ ìtèɗ, ɓì kì feèfègsɛ̀n mìni rì mìni yɛ̀ɛ ɓì ti ɓiì kìkii.
Ɓɔɔsoŋ̀, tì tɔɔgh mìni lɛ ɓi ɓalag rì bɔgsɛ̀n ɓi san ànɛ a ɓumɓɛ ɓɛɛ̀ sasay ɓi nyìinyìn wìn, ɓɛ kɛɛ̀kɛ̀ɛ̀sì mìni ɓi cɛɓ ki Kan, ɓɛ ki rereɓ mini. 
Terina ɓɔ rì coo nyaasɛ̀n lɛɛ̀gwey rì ǹkɔ̀nɛ̀n ɓisuu kìsay ki ɓɛɛ̀ kìkì. Ghɛbina lɛ fyòoog ɓi nyìinyìm wìn. 
Ɓɔɔsoŋ̀! tì ɓɔ̀ŋzaagh mìni lɛ, ɓi rɔgsɛn ɓumɓɛ ɓɛɛ̀ ghɛghɛɓ ɓi kìɓùùsì , ɓì cààsì ɓɛ̀riris nyoo, ɓì lènlèm ɓɛroɓɛ ɓɛ yin ɗi ìtèɗ, ɓì yi rìnìɗ ɗi ǹɗem rì ɓum ɓɛ̀cèm. 
Ɓì konàg lɛ ŋwaàdɛŋ kɛ̀ɛ ɓa lɛ à rɔ̀ŋ kiɓe ri kìɓe; wɔ̀lɛ kaana lɔŋ lɛ ɓi kiki kìrɔɔ cààmɛ̀n kìcèm, lɛ rì ɓi nyìinyìm wìn, rì ɓi ɓɛg ànɛ a ɓum ɓɛm̀bog ɓɛ̀cèm. 
Nyàànyaana cààmɛ̀n kìcèm. 
Ɓì ɓɔ̀ɔ̀ɓɔ̀ŋzì Bɛ̀ll kɛ̀ ɓi fɔy. 
Faana Bɛ̀ll ɓìtògsɛ̀n ɓi ɓìɓan ɓìcèm ɓi ɓi tanɛɛ mìni, lɛ fɔlɔɔ yɛɛ ri rìkɔ̀n ɗii ɓi cɛɓ kin ki rì Yeesus Kiris. 
Kɛ̀ ɓi ɓuɓsi Kìtɛntɛ̀ɛ̀n ki Nghay. 
Kɛ̀ ɓi sɛɛti ɓiɓan ɓi ɓum ɓɛ kpaŋzii rì ìtèɗ wu Nghay à Bɛ̀ll. 
Kìɓan kifog, fiɓɓaaghna ɓìɓan ɓìcèm lɛ syeesyee, ɓi ɓi rɔɔtɛɛ ɓyɛɛ̀ɓi ɓì ɓèŋ. 
Lɛɛghna kìɓe mɛkuu mɛ̀cèm. 
Bɛ̀ll ànɛ a falag fyòoog a tɛɛ̀zi mìni nyimiɗ bee yicèm, fɔɔnnɛ a ɓeŋ rìɓa ɗin ɗicèm ɗi lɛ: rì Nghay win, rì ǹɗem   win, rì nyoo yìn, kɛ̀ɛ̀ tìfin ɓisuu rìsugtìì ɗi Kan wìs Yeesus Kiris. 
Roànɛ a regag mìni à rì ɓiì kìi kiɓan kiǹ ɓisuulɛ, à ti à roòzàg mɛ̀kàg mii. 
Ɓɔɔsoŋ̀, ɓì ɓɔ̀ŋzàg girig ɓisu wis. 
Ɓi tògsag ɓɛ̀geni ɓis ɓɛ ɓi rìgherɛ̀n ɓɛ̀cèm, ɓì lwɛ̀ɗkì ɓɔ yɛ̀ɛ kɛɛ̀ kɔ̀ngi Bɛ̀ll. 
M̀ɓɔ̀ŋzaagh mìni ɓi ɗii ɗi Kan lɛ, ɓi ɓày kaàtà ànɛ ɓi mɛ̀reè mɛ ɓɛgeni ɓis ɓɛ̀cèm ɓɛ ɓi rìgherɛ̀n. 
Geesɛ̀n ì Kan wìs Yeesus Kiris yɛ̀ɛ ɓa rì mìni.
Mɛ̀ Pol, ɓɛɛ̀ Silas, rì Timote, tì kàniì ɓumɓɛ ɓi Kìseŋi ki ɓɛgherɛ̀n ki a Tesalonika, ki ki ri ki Bɛ̀ll à Seŋi wìs, ɓi Yeesus Kiris à Kan wìs. 
Bɛ̀ll Seŋi rì Kan Yeesus Kiris ɓɛɛ fa mìni lɛ rì geesɛ̀n, rì fyòoog.
Ɓɔɔsoŋ̀, tì ghɛ̀ɛ̀sɛɛ kì fafaa Bɛ̀ll ɓìtògsɛ̀n ɓisu win tyɛ̀ ki fɔy; tì ghɛ̀ɛ̀sɛɛ kì kìkii fɔlɔɔ ɓisuulɛ rìgherɛ̀n ɗin ɗyɛɛ̀ tɔɔtɔ̀ɔ̀, ǹkɔ̀nɛ̀n ànɛ à rì ɓi nyìinyìm wìn a tèèghtèghɛ̀n. 
Fɔlɔɔ nnɛ ti kaakalɛ̀n Ɓìseŋi ɓi ɓɛgherɛ̀n Bɛ̀ll rìɓa ɗin, ɓisuu kisììrì kin, rì rìgherɛ̀n ɗin ɓi mɛ̀tɔɓ mɛ̀cèm, rì rìkɛŋ ɗìcèm ɗi ɓi wowòg ɓì ki nìniɗ mɛrem. 
Kìɓan kiǹ kɛɛ̀ rèresi lɛ, Bɛ̀ll à ti à yɔ̀mgì ɓum yɛ̀ɛ saaɗ à rì. Fɔlɔɔ yɛɛ ɓiì kìi lɛ ɓi ɓa ɓumɓɛ ɓɛ ghɛɛ̀sɛɛ kì terì kìlɔ̀ŋ ki Bɛ̀ll ki ɓi wuwu mɛtɔɓ miì. 
Lɛ ɓi san ànɛ yɛ̀ɛ Bɛ̀ll ki ri lɛ saaɗ lɛ Bɛ̀ll a yeèsi girig ɓumɓɛ ɓɛɛ̀ yeeyeèsì mìni, 
à fa mìni ɓɛ ɓi wowog rikɛŋ rìfɔɔsɛ̀n ǹɗaŋ ri ɓìsi; à ɓiì kìi fɔlɔɔ yɛ̀ɛ Kan Yeesus à ɓiì rèsɛɛ yi aɗyoo, nɗaŋ ri ɓum ɓii ɓɛ titom ɓɛ ɓɛ ri rì ìtèɗ, 
ɓi nɗòò wu ɗuu, lɛ a pɔnɔsi lɛ, rì ɓumɓɛ ɓɛ yii ɓi Bɛ̀ll, rì ɓɛ̀roɓɛ ɓɛ ti ɓɛ̀ kɛɛ̀ wog rikpaa ɗi Syeesyee à Ɓɔlɛ à Kan wìs Yeesus. 
Pɔnɔsì ànɛ ɓɛ ri ɓiì terì, à rì rìɗyaŋ ɗi fiɗyàɓ fikɔ̀ɔ̀, ɓɛ kɛɛ̀ wuɓsɛn ìsu wu Bɛ̀ll, ɓɛ̀ kɛɛ̀ ki wuɓsɛn kitɛɛtɛn ki rikem ɗii, 
yɛ̀ɛ à ri yù ɓi ŋwos anɛ̀n lɛ a kem̀ ɓi ɓum ɓii, ɓɛ ki sɛsɛg nyi rì mis ɓi ɓɛ̀roɓɛ ɓɛ gherɛ̀ngà nyi ɓɛ̀cèm; mìnii gherɛ̀ngà gì kɔm̀ ɓɔlɛ ànɛ tì kalìghà mìni.
Kìɓan kiǹ kɛɛ̀ki ɓìsiì ɓɔ̀ɔɓɔ̀ŋzì Bɛ̀ll cààmɛ̀n kìcèm ɓisu win lɛ, di Bɛ̀ll wìs a ki lɛ ɓi ɓa ɓumɓɛ ɓɛ ghɛɛ̀sɛɛ rì ǹɗeèghreŋi wii; à kì tì lɛ ɓi ɓa rì bee i ǹkìyɛn ɓiɓan ɓi syeesyee ɓìcèm ɓi ɓi kɔ̀nkɔ̀n, à ki kì lɛ kìsay ki rìgherɛ̀n ɗin ɗyɛɛ̀ kìkì kɛɛ ɓa lɛ syeesyee. 
Fɔlɔɔ nnɛ ɗii ɗi Kan wìs Yeesus ɗi ɓiì kemì ɓi mìni, mìnii kem ɓi nyi, lɛ geesɛ̀n ì Bɛ̀ll wìs, rìì Kan Yeesus Kiris.
Ɓɔɔsoŋ̀! ɓi kìɓan ki ki seesee rìsugtìì ɗi Kan Yeesus Kiris, rì rìtaŋzɛ̀n ɗi tì ri taŋzɛn nyi a nyoo, tì tɔɔgh mìni lɛ, 
kɛ̀ ɓi càrɛn lɛ mum a fyaŋzi mìni kì nyɛ̀ŋi ɓi syeesyee à ǹɗɛli anɛ ɓì rì miì, nsoò lɛ a syaŋdi mìni bwaɓ ɗi rìkuu ɗi ɗyomzɛ̀n ɗidɛŋ ɗi ǹghay wudɛŋ wu ri lɛ wu fa nyi, nsoò rì jɛ̀ɛ̀ ìdɛŋ, nsoò rì kaàtà ànɛ ɓɛ ri lɛ ɓɛ pwaà mìni lɛ ɓìsi yɛɛ kani, ki pisɛ̀n fɛlɛ yɛ̀ɛ ŋwos a Kan à mɛ kpaŋ. 
Ŋwaàdɛŋ kɛ̀ɛ yègsi mini, nsoò ɓi-ghèy wu la, ɓisuulɛ ŋwos anɛ̀n à yin lɛ à kpaŋ di ɓum ɓɛ ka resi ɓi lɛ ɓɛ naŋi rìgherɛ̀n, Kìɓeɓtàg ki mum ki ki ghɛɛ̀sɛɛ kì ɗyaŋì, ki resɛ̀n. 
Ki ri ɗùù ri com kìcèm ki ɓɛɛ̀ ɓɔɔɓɔgsì ɓɛ rerèŋì lɛ bɛ̀ll, ki ràm ki kɛ̀n kì kɔ̀rii ɓi naà-Bɛ̀ll ìnɛ ì ki rì lɛ ì Bɛ̀ll, ki rɛsɛ̀n kɔmiɗ lɛ kɔ yɛɛ ri Bɛ̀ll.
Ɓì yitii ɓi lɛ ǹkalìghà mìni kìɓan kiǹ cààmɛ̀n ki m̀ɓaghà di ǹkaka a lɔ̀ŋkin? 
Wɔ̀lɛ, ɓì yii lɔŋ com ki ki ka ghegheegh nyi lɛ kɛ̀ɛ ka resɛn ɓigomìnɛ; lɔŋ ɓi cààmɛ̀n kii ìnnɛ kìɓetàg ki mum kìn ki ɓiì rèsɛɛ. 
Lɛ ìtèɗ wu kiɓe wu a rìnyam wu ti ɓiì kìkii kisay; kɛɛ̀ tɔtɔg lɔŋ lɛ roànɛ à ka ghegheegh mɔ a ɗim̀ ɓɛ̀ kɛɛ̀ ghɛɛ̀di nyi. 
Ajɛ̀m ìnɛn innɛ Kìɓeɓtàg ki mum ki ɓiì rèsɛɛ yi, Kan à wey kɔ rì cɔ̀ŋzɛn ki ki kpaŋiì nyi ɓi ŋwɔm, à tììsì kɔ rì kìtɛɛtɛn ki ɓi rìsugtìì ɗii. 
Rìyùy ɗi Kiɓeɓtàg ki mum ɗi kìlɛɛ gɛ rì ìtèɗ wu Satàn; à kìi gɛ lɛ, rì ɓɛ̀koŋnyoo ɓɛ ɓiɓan, rì dàm yi ɓiɓan yi ɓɛpwàà; 
à kìi gɛ kìsay ri kìɓe mɛkuu mɛ̀cèm lɛ a ɓɔŋ̀ ɓumɓɛ ɓɛ ghɛɛ̀sɛɛ kì ɗyaŋì ɓisuulɛ ɓɛ ghaɓkà ɓi ǹkɔ̀nɛ̀n ànɛ ɓi saaɗ ànɛ à ɓaghà lɛ à ghɛɓsì ɓɔ.
Kìɓan kiǹ kɛɛ̀ki Bɛ̀ll à romiì ìtèɗ wu wɛɛ naàzi ɓɔ bee, lɛ ɓɛɛ gherɛn ɓìɓan ɓi ɓɛpwàà, 
di fɔɔnnɛ Bɛ̀ll a yɔm̀ ɓum ɓɛ̀cèm ɓɛ ɓɛ gherɛ̀ngà ɓi saaɗ, ɓɛ kìnyàà kaa ki ɓaghà lɛ rìkì ɗi kiɓe.
Ɓi san ànɛ a lɔ̀ŋkis, ɓɔɔseŋi ɓis ɓɛ Kan a keesag lɛɛ̀gwey, tì ghɛ̀ɛ̀sɛɛ kì fafaa Bɛ̀ll ɓìtògsɛ̀n cààmɛ̀n kìcèm ɓisuu kiɓan kin, ɓisuulɛ Bɛ̀ll à ɓɔ̀ngà mìni à tumɛ̀n a rìtumɛ̀n lɛ ɓi ɓa ɓɛ̀kòrɛn ɓi rìkì ɗi Kìtɛntɛ̀ɛ̀n ki Nghay kɛɛ̀ kìki lɛ ɓi ɓa ɓɛ̀tɛnɛn, rì ɓi rìgherɛ̀n ɗi ɓì gherɛɛ saaɗ. 
Kìɓan ki Bɛ̀ll à reŋìghà tì mìni miì, rì Syeesyee à Ɓɔlɛ ànɛ tì ghagsìghà mìni ki ri lɛ, ɓi ɓa rì gàɓ ɓi rìkem ɗi Kan wìs Yeesus Kiris.
Fɔɔnnɛ sììrɛɛna lɔŋ ɓɔɔsoŋ̀, ɓì ɓèŋ ɓìɓan ɓi tì rèsàkà mìni, rì ŋwɔm nsoò lɛ ɓi kaàtà ànɛ tìi nkàniì mìni. 
Kan wìs Yeesus Kiris nyimiɗ, rì Bɛ̀ll à Seŋi wìs anɛ à keesìghà ɓìsi, à fa ɓìsi fɔɔy ànɛ ɓi nɗem ànɛ à rì fìɗyàɓ fikɔ̀ɔ̀, rì dyàɓɛn i syeesyee, 
ɓɛɛ fɔɔ̀si mìni mɛ̀rem, ɓɛ fa mìni ìtèɗ wu kìyɛn ɓiɓan ɓi syeesyee, ɓi mɛ̀kìkì min mɛcèm, rì ɓi ɓìtòkì ɓin ɓìcèm.
Ɓɔɔsoŋ̀! ǹsiitɛɛ mìni kì kpaà lɛ: Ɓì ɓɔ̀ŋzàg Bɛ̀ll ɓisu wìs, di jɛ̀ɛ̀ ì Kan yɛ̀ɛ kɛn asu ì sààsàà, ì ki keŋkem, fɛlɛ yɛ̀ɛ yɛɛ̀ keŋkem a lɔ̀ŋkin. 
Ɓì ɓɔ̀ŋzàg girig Bɛ̀ll lɛ a kweɗ ɓìsi ɓi ɓyàg ɓi ɓiɓeɓtàg ɓi ɓum ɓi ɓi ri rì rìgɛn, ɓisuulɛ àa ɓum ɓɛ̀cèm ɓɛɛ ri rì rìgherɛ̀n. 
Wɔ̀lɛ Kan à ti à roòzàg mɛ̀kàg mii; à rì mìni ɓiì faà ìtèɗ, à lɛgsì mìni kìɓeɓtàg ki mum. 
Tì rì rì ǹtyweeyi ri Kan ɓisu win lɛ ɓìɓan ɓi tì tɔɔgh mìni, ɓì ti ɓì kìlàg ɓyɔ ɓì ki rì ɓiì kɛ̀ɛ asu, ɓì kìkì ɓyɔ. 
Kan a ki lɛ mɛ̀rem min mɛɛ tiŋi ɓi nkɔ̀nɛ̀n à Bɛ̀ll, rì rìnìɗ ɗi nɗem ɗi Kiris a falàg.
Ɓɔɔsoŋ̀! tì tɔɔgh mìni ɓi ɗii ɗi Kan wìs Yeesus Kiris lɛ: Kɛ̀ ɓi wuɓsɛn ɓɛgeni ɓin ɓɛ ɓɛ ri ɓɛ̀ɓɔɓwɛɗ, ɓɛ ɓɛ ɓeni kì nɔ̀ɔ̀tii ɓiɓan ɓi tì rèsìghà mìni. 
Mìniìɓɔmiɗ ɓì yii lannɛ ɓì ghɛ̀ɛ̀sɛɛ kì kìi lɛ ɓi nɔɔ̀ti mɛ̀kòò mis, lɛ ɓìsii ɓaghà ɓi ɓɛ̀ɓɔɓwɛɗ yɛ̀ɛ tì ghɛɓkà a lɔ̀ŋkin. 
Mum à faghà ɓi ɓisi ɓìɗilàg ɓi ti ɗi zɛy, tì sasàlà lɔŋ lɛ rì ìru rì ŋwos, tì wowòg mɛ̀tɔɓ rì kìfɔli lɛ ǹtɛ̀g wis wɛ̀ kɛɛ̀ siŋ wààdɛŋ ɓi nyòò. 
I tì kìghà fɔlɔɔ, ki yin lɛ tì ghɛ̀ɛ̀sɛ̀ngà ɓi lɛ tì tɔg mìni ǹghɛɓsɛn, tì kɔ̀ngà lɔŋ yɛɛri lɛ ti fa mìni kìfèèghrɛnà ki ɓì rì lɛ ɓì nɔ̀ɔ̀tì. 
Lɛ yɛ̀ɛ tì ɓaghà a lɔ̀ŋkin, tì siŋdɛ̀ngà mìni lɛ, ŋwaànɛ à kɔ̀ni ɓi lɛ a say, à ghɛ̀ɛ̀sɛɛ ɓi girig lɛ à ɗi. 
Tì kpaa fɔlɔɔ ɓisuulɛ ti wowog lɛ ɓum ɓɛdɛŋ ɓɛ foo ɓɛɛ̀ ghɛghɛɓ cɛɓ ki iɓwɛɗ, ɓɛ̀ kɛɛ̀ kòm com ki kìyɛn, ɓɛ roòròòtɛ̀n ɓi ɓìɓan ɓi ɓum ɓɛdɛŋ. 
Tì tɔɔgh ɓumɓɛ̀n, tì ki reɓ ɓɔ ɓi ɗii ɗi Kan Yeesus lɛ, ɓɛɛ say ɓi fyòoog , ɓɛ ɗi ɓìɗilàg ɓi ɓɔmiɗ ɓɔ yɛɛ reni kìɗìg miì.
Ɓi san wìn, ɓɔɔsoŋ̀, kɛ̀ ɓi fɔy rikì ɗi kirɔɔ. 
I mum à ɓèni kìnɔ̀ɔ̀tii ɓiɓan ɓi tì kpaa mìni ɓi kaàtà ànɛ ɓi, ɓàlina kìɓan kiǹ, ɓì lɛg ŋwaànɛ̀n miì, fɔlɔɔ nnɛ à ɓiì woògh ǹtoòrìɗ ɗi rìɓa ɗii ɗiǹ. 
Kɛ̀ ɓi teɗ nyi yɛ̀ɛ bènàbena wiǹ, kìɓan kifog rɔ̀gsɛɛna nyi fɛlɛ yɛ̀ɛ geni wiǹ.
Kan ànɛ a falag fyòoog, nnyɛɛ fa mìni fyòoog nyimiɗ ɓyààmɛ̀n ɓìcèm, bee yicèm; Kan a ɓa rì mìni ɓɛ̀sɛ̀ɛ̀ ɓɛ̀cèm.
Mɛ̀ɛmiɗ Pol yɛɛ kaniì ɓìtɔkì ɓi, rì càg kɛm̀; fɔlɔɔ nnɛ ǹti ǹsangì ɓɛ̀kaàtà ɓɛm ɓɛ̀cèm, rìkàn ɗyɛm ɗyɛɛ ri lɔɔ.
Geesɛ̀n ì Kan wìs Yeesus Kiris yɛ̀ɛ ɓa rì mìni ɓɛ̀sɛ̀ɛ̀ ɓɛ̀cèm.
Mɛ̀ Pol, ǹkɛ̀nì-fìtom a Yeesus Kiris lɛ rìkɔ̀n ɗi Bɛ̀ll ànɛ à rì ǹghɛɓsì wìs, rì Yeesus Kiris ànɛ à rì dyàɓɛn yis. 
Ǹkàni Timote, à kɔɔ̀kɔɔ̀ wɛ̀m à man ɓi rìgherɛ̀n, Bɛ̀ll Seŋi rì Kan wìs Yeesus Kiris ɓɛɛ fa wɔ̀ lɛ, rì geesɛ̀n, rì rìcenɛ̀n, rì fyòoog.
Fɛlɛ yɛ̀ɛ ǹtɔkà wɔ̀ di ǹti lɛ nkɛǹ a Masedwan, ki ghɛɛ̀sɛɛ lɔŋ lɛ, u kɔkɔri a Efɛɛzɛ lɛ u siìtɛn ɓum ɓɛdɛŋ lɛ ɓɛ̀ kɛɛ̀ rèresi dɔgtɛ̀n yidɛŋ, 
ɓɛ̀ kɛɛ̀ ki mɛ̀ɛ̀tɛn ɓi mɛ̀kànkàn rì rìɓààɓààsì ɗi boo ɗi kɛ̀ɛ̀ sugtag, ɓìɓan ɓiǹ ɓyɛɛ̀ titini ɓum lɛ ɓɛɛ nyoonyòlɛ̀n, ɓyɛ̀ kɛɛ̀ ki ghɛɓsi lɛ fèg à Bɛ̀ll ànɛ lɛ a ghɛɓsi ɓum lɛ rìgherɛ̀n a kɛn asu.
Rìsyɔn ɗi ɓi kìɓan ki ǹtɔɔgh wɔ̀ kiǹ ɗi ri lɛ, ǹkɔ̀nɛ̀n ànɛ à rìì ɓi nɗem wu wu ri wù tɛnɛn, rì ɓi nɗem wu wu ri lɛ sɛɛghisɛɛghi, rì ɓi rìgherɛ̀n ɗi kɛ̀ɛ̀ tìfyèèrɛnà. 
Ɓum ɓɛdɛŋ ɓɛ nagà bee inɛ̀n, ɓɛ nɔɔ̀tì bee i ǹkpaakpaayɛn ɓiɓan ɓi kɛ̀ɛ̀ ìsu. 
Ki kɔnkɔ̀n ɓɔ lɛ di ɓaa ɓaa ɓumɓɛ ɓɛ pɔɔ̀zii kì yiì ɓìdɔ̀gsɛna, kìɓan kifog ɓɛ̀ kɛɛ̀ yi nsoò com kɔm̀ ki ɓɛɛ̀ kpaakpàà, nsoò ki ɓɛɛ̀ sìisiìrɛ̀n ɗì rìkakàlì lɛ ki ri yɛ̀ɛ ɓɔɔ̀ kpaaghì. 
Tì yii lɛ syeesyee lɛ ɓìdɔ̀gsɛna ɓi rɔɔtɛɛ, di mum à kìi kìsay ri ɓyɔ yɛ̀ɛ kɛɛ̀ kɔ̀nkɔ̀n; 
tì ki yii lɛ ɓìdɔ̀gsɛna ɓi yin ɓifalɛn ɓisuu ŋwaà saaɗ, ɓi ri lɔŋ ɓisuu ɓumɓɛ ɓɛ ri rì rìgɛn, rì ɓɛ̀roɓɛ ɓɛ̀ kɛɛ̀ wooghrɛn, ɓɛ̀ɓènì rìgherɛ̀n, rì ɓɛ̀kìì-kìɓe, rì ɓumɓɛ ɓɛ ti ɓɛ̀ kɛɛ̀ risi nsoò Bɛ̀ll, nsoò ɓyom ɓi ɓi ri kìcèlì, rì ɓisuu ɓumɓɛ ɓɛ ti ɓɛ weeyì ɓɛ̀seŋi ɓaa, rì ɓɛ̀jɛɛ ɓaa, rì ɓisuu ɓɛwolì-ɓum, 
ɓɛ̀kìì-kìzyaa, ɓɛ̀baŋì ɓɛ ɓɛ ti ɓɛ kɔràg rì ɓɛ̀ro ɓɛ̀baŋì(n) ɓɛ̀kìì-dune ì ɓɛ̀kpàn, rì ɓɛ̀pwààpwaà, ɓɛ̀kànɛ̀n bɛ̀ɗ yi ɓɛpwàà, rì com kìcèm ki ki yin yɛ̀ɛ syeesyee à dɔgtɛ̀n ànɛ à rì ǹtɛnɛn a kpaakpàà. 
Ɓìɓan ɓiǹ ɓyɛɛ̀ɓi Syeesyee à Ɓɔlɛ à ǹkeŋkèmì à Bɛ̀ll ànɛ à rì ǹtin wu ɓɛmààgh a rèrèsì. Syeesyee à Ɓɔlɛ ànɛ̀n nnɛ ɓɛ reɓsɛ̀ngà rì mɛ̀.
Ǹtògsaagh Yeesus Kiris à Kan wìs, ànɛ à faghà mɛ̀ ìtèɗ ɓisuulɛ, à ghɛngà lɛ ǹɗì mum ànɛ ɓɛ ri lɛ ɓɛ tyweeyì, yɛ̀ɛ à ɓɔ̀ngà mɛ̀ lɛ nki nyi kìsay. 
Màànɛ ǹfeèfèngàkà nyi abɛ̀y, ǹ-yeèyèèsì ɓɛ̀gherɛ̀n, ǹkìkì rìbaŋì, mɛ̀ ànɛ̀n innɛ Bɛ̀ll à wokà nyìinyìg ɓisuulɛ ǹ-yighà ɓi com ki ǹkìkìghà, lɛ m̀ɓaghà kɛ̀ɛ̀ kìgherɛɛ. 
Fɔɔnnɛ geesɛ̀n ì Kan wìs ì rongà ì sòsòɓ, ɓi mɛ̀ bas ɗì rìgherɛ̀n rì ǹkɔ̀nɛ̀n ànɛ à rì ɓi Yeesus Kiris. 
Jɛ̀ɛ̀ ìnɛ ì rì kɔɔ̀kɔɔ̀ à jɛ̀ɛ̀ ànɛ ɓum ɓɛ̀cèm ɓɛ ghɛɛ̀sɛɛ lɔŋ kiterì rì ǹtyweeyi wucèm yɛ̀ɛ ri lɛ Yeesus Kiris à yùghà ɓi ziinɛ lɛ a ghɛɓsi ɓɛ̀kìì-kìɓe, nni ɓi ɓɛ̀kìì-kìɓe ɓɛǹ, mɛ̀ yɛɛ ri lɛ ɓog. 
Wɔ̀lɛ Bɛ̀ll à wokà mɛ̀ nyìinyìg lɛ di Yeesus Kiris a resi rìnìɗ ɗii ɗi nɗem ɓi mɛ̀ fɛlɛ yɛ̀ɛ ǹkìì-kìɓe à ǹtonto, fɔɔnnɛ kìɓan kiǹ ki ɓiì ɓaà kìrèmzɛnà ɓisuu ɓumɓɛ ɓɛ ri ɓiì gherɛɛ nyi lɛ ɓɛɛ teɗ cɛɓ ki fiɗyàɓ fikɔ̀ɔ̀. 
Roànɛ a maà làlàmì cààmɛ̀n kìcèm ànɛ à yin lɛ à wu, roànɛ ɓum ɓɛ yin lɛ ɓɛ ghɛn, nyi yɛɛ ri m̀bobog à Bɛ̀ll ànɛ à ghɛ̀ɛ̀sɛɛ lɛ rì ǹnyaasɛ̀n, rì rìkem fìɗyàɓ fikɔ̀ɔ̀. Ààmɛ̀n.
Man wɛm̀ Timote, kìɓan ki mɛ̀ ǹsiŋ̀dɛɛ wɔ̀ ki rarɛɛ yì rì ɓìɓan ɓi Nghay à rèsìghà ɓi san wɔ̀ɔ̀; ɓi ɗi yɛ̀ɛ ɓìɓan ɓiǹ ɓyɛɛ̀ kpaakpàà, ki ghɛɛ̀sɛɛ lɛ u ɗùu syeesyee à wɛ̀y, 
ù ɓèŋ rìgherɛ̀n rì syeesyee à ǹɗem. Syeesyee à ǹɗem ànɛ̀n, ɓum ɓɛdɛŋ ɓɛ mɛ naŋ nyi, rìgherɛ̀n ɗyaa ɗi ɓɛǹ mɛ̀nig yɛ̀ɛ ɓumɓɛ rìɓày à teri. 
Imenee rì Alɛgsaŋdirɛ ɓɛ ǹfaghà rì Satàn lɛ ɓɛɛ yilag rìɓèŋ ɗi myɔm maa lɛ ɓɛ̀ kɛɛ̀ tògti Bɛ̀ll kìɓe, ɓɛ ri ɓi bàlì ì ɓumɓɛ̀n.
Kìɓan ki asu ki ntɔki ki ri lɛ, ɓum ɓɛɛ tɔtɔg Bɛ̀ll ɓìɓan, ɓɛ ɓɔɔ̀ɓɔ̀ŋzì nyi, ɓɛ reǹɗèn nyi mɛ̀tɔɓ di ɓɛɛ̀ fafa nyi ɓìtògsɛ̀n ɓisuu ɓum ɓɛ̀cèm, 
ɓisuu mɛfòm, rì ɓum ɓɛ̀cèm ɓɛ ɓɛ ri ɓɛ̀làmì, lɛ di ti ghɛɓ cɛɓ ki fyòoog rì tɛ̀tɛ̀rɛ̀ɛ̀, tì falɛ̀n ɓi rìgherɛ̀n lɛɛ̀gwey, tì ɓa ɗì rìmum. 
Fɔlɔɔ yɛɛ kiì lɛ, à rɔɔtɛ̀n à ki yɛ̀lɛn ɓi mis mɛ Bɛ̀ll ànɛ à rì ǹghɛɓsì wìs, 
ànɛ a kɔ̀ngi lɛ ɓum ɓɛ̀cèm ɓɛɛ ghɛn cɛɓ, ɓɛ kpaŋ ɓi nɗɛli wulɛ ɓɛɛ yi saaɗ. 
Ɓisuulɛ Bɛ̀ll à rì lɔŋ bogtɛ̀n, mum à ki ɓa girig bog ɓi nyìinyìm ànɛ lɛ rì Bɛ̀ll rì ɓum, nnyɛɛ ri Yeesus Kiris ànɛ à rì mum; 
nnyɛɛ falɛ̀ngà nyimiɗ lɛ a leɓ pon anɛ ɓi gòri ì ɓum ɓɛ̀cèm; fɔlɔɔ a rì kìɓan ki ki kilɛ̀ngà, ɓi cààmɛ̀n ki ki ɓaghà kìsiŋdɛn, 
Kìɓan kiǹ kɛɛ̀ki ɓɛ rɛsìghà mɛ̀ miì lɛ mɓa ǹghagsì-ɓɔlɛ rì ǹkɛ̀nì-fìtom anɛ miì. Nkpaakpaa saaɗ, m̀pwàa ɓi, ǹɗì ǹɗèsàg à ɓumɓɛ ɓɛ yin Ɓɛ̀yudɛ̀n, ànɛ a rèresi ɓɔ rìgherɛ̀n, rì saaɗ.
Rìkɔ̀n ɗyɛm̀ ɗi ri min lɛ ɓɛ̀baŋì ɓɛɛ ɓɔɔɓɔ̀ŋzàg jàŋ bimiɗ, ɓɛ pɛpɛ̀sì ɓyàg ɓi ɓi ri ɓì tɛnɛn aɗyoo, kɛ̀ɛ̀ bim nsoò paàzì.
Ɓɛ̀yiɓ ɓɛ ghɛɛ̀sɛɛ girig kì waataagh yɛ̀ɛ ki ghɛɛ̀sɛɛ, ɓɛ ɓa rì ntoòrìɗ; ǹwaà waa wɛ̀ kɛɛ̀ yeesɛn, ɓɛ ghɛɛ̀sɛɛ ɓi ki ɓaaghraagh tyòŋ ti ti yeesɛɛ rìɓag, ɓɛ̀ kɛɛ̀ waatɛn mɛrɛ̀ŋ mɛ gol nsoò lɛ mɛ mɛ ri mɛ̀syaghɛn ri ɓyom ɓi ɓi ciɓtaagh kìrɔɔ, nsoò ɓìlàà ɓi ɓi kɛŋi lɛɛ̀gwey. 
Lɔŋ ɓìɓan ɓi syeesyee ɓi ɓɛɛ̀ kìkì, ɓyɛɛ ghɛɛ̀sɛɛ kì ɓaà mɛ̀rɛ̀ŋ maa, lɛ fɔlɔɔ yɛɛ ghɛɛ̀sɛɛ rì ɓɛ̀yiɓ ɓɛ ɓɛɛ̀ nɔ̀ɔnɔɔ̀tì rìgherɛ̀n. 
Giɓ a ghɛ̀ɛ̀sɛɛ lɛ a maàrɛn lɛ fyòoog cààmɛ̀n ki ɓɛɛ̀ rèresi nyi, à ɓa rì mɛ̀wog lɛɛ̀gwey. 
Mɛ̀ ǹfaa ɓi ɓɛ̀yiɓ itèɗ wulɛ ɓɛɛ reresi  nsoò lɛ ɓɛɛ lami ɓɛ̀baŋì, ɓɛ ghɛɛ̀sɛɛ lɔŋ ki sìmi myɔm maa, 
ɓisuulɛ Adam nnɛ ɓɛ lokà kì kìi, ɓɛ ɓɔ̀ɓ min Ɛɛvɛ, 
rì tì lɛ àa Adam nnɛ ɓɛ yegsìghà, lɔŋ giɓ innɛ ɓɛ ɓaghà lɛ, ɓɛ mɛ yègsì, à kì kìɓe. 
Nsoò fɔlɔɔ, à ki rì ɓiì ghɛɛ cɛɓ, lɛ à rì rì ɓɔn, ɗì lɛ à ɓèŋi rìgherɛ̀n, à ghɛɓ ɓi nkɔ̀nɛ̀n, à ɓèŋɗɛ̀n ǹtɛnɛn ɓi nghay, à ki sɛɛ̀dɛn nyimiɗ ɓi zi.
Jɛ̀ɛ̀ ìnɛ ì rì kɔɔ̀kɔɔ̀ à jɛ̀ɛ̀ ì rì lɛ, i kɛɛ̀ kɔ̀nkɔn mum lɛ a ɓa ŋwaànɛ a kɛɛ̀si Kìseŋi, di ŋwaànɛ̀n miì a kɔ̀nkɔn syeesyee à kìsaay. 
Nni ki ghɛɛ̀sɛɛ lɛ, ǹkɛ̀ɛ̀sì-kìseŋi a ɓa ŋwaànɛ à yin ɗi kìɓan ki ɓum ɓɛ ri lɛ ɓɛ cɛɛ̀cɛ̀mdɛ̀n. À ɓa giɓ bog, kɛ̀ɛ keesi ɓinɔɔ̀nɔɔ̀, à ɓa ŋwaà ɗyomzɛ̀n, à yi rìghɛɓ rì ɓum, à ɓègì ɓɛ̀kèn a mɛɛ mii lɛ syeesyee, à ki ɓa ŋwaànɛ à rì lɛ à yi rìrèsàg ɗi ɓum ɓìɓan. 
Ki ghɛɛ̀sɛɛ ɓi lɛ a ɓa kìnɔɔ̀ mɛ̀rɔ̀g nsoò lɛ mum à ɓìgùg, ki ghɛɛ̀sɛɛ lɔŋ lɛ a ɓa kìfyòoog ki mum, kɛ̀ɛ ɓa mum à ɓɛsaaka nsoò lɛ à keesì mɔ̀ɔ̀ni. 
Ki ghɛɛ̀sɛɛ lɛ à kɛ̀ɛ̀kɛ̀ɛ̀sì naa yìì i ɓum lɛ syeesyee, à yi rìkì lɛ ɓɔn ɓii ɓɛɛ ɓa rì mɛ̀wog, ɓɛ falàg nyi bɔgsɛ̀n yɛ̀ɛ ki ghɛɛ̀sɛɛ. 
Ɓisuulɛ i mum à yii ɓi rikɛ̀ɛ̀sì ɗi naa yìì i ɓum lannɛ à rì lɛ à yi rìfiɓì ɗi Kìseŋi ki Bɛ̀ll? 
Ki ghɛɛ̀sɛɛ ɓi lɛ à ɓa ŋwaànɛ à lɔ̀ɔ̀ghrɛɛ ǹɗen nyɔn, lɛ ɓìdaŋà ɓi ri lɛ ɓi ɓɔg nyi ɓi nto, à ki ghay lɛ à teri zɔɔ yi Satàn. 
Ki ghɛɛ̀sɛɛ girig lɛ ɓumɓɛ ɓi dan ɓɛɛ sɛg nyi di ɓɛ̀ kɛɛ̀ sɛɛti nyi, fɔlɔɔ a kì nyi lɛ a kpi ɓi fìram fi Satàn.
Ɓɛ̀dyaakìrɛ̀ girig ɓɛɛ ɓa rì rìmum, ɓɛ ɓa ɓumɓɛ ɓɛ yin ɓiì ghèeghelɛ̀n ɓɛ̀ kɛɛ̀ falɛn ɓi mɛ̀rɔ̀g lɛɛ̀gwey, ɓɛ̀ kɛɛ̀ ki ɓa ɓumɓɛ ɓɛ yin ɓiì kaakaa rifɔ̀n ɗi mɛsòo; 
ɓɛ ghɛɛ̀sɛɛ kì ɓèŋì ɓiɓan ɓi ɓi ri ɓìnyamɛn ɓi rìgherɛ̀n rì nɗem wu wu ri wùtɛnɛn. 
Ki ghɛɛ̀sɛɛ lɛ ɓɛ ka fèèghrɛ̀n ɓɔ fɔɔnnɛ ɓɛ teɗ min mɛkɔ̀ɔ̀ mɛ ɓɛdyaakìrɛ̀ di ɓɛ ghɛɛ ɓi kiɓan ki ɓeɓtɛn a lɔ̀ŋkaa. 
Ɓɛ̀yiɓ girig ɓɛ ghɛɛ̀sɛɛ lɛ ɓɛ ɓa rì rìmum, ɓɛ̀ kɛɛ̀ ɓa ri mɛ̀wɔ̀wɔrì, ɓɛ kɛɛ̀ falɛn ɓi mɛ̀rɔ̀g, ɓɛ ɓa ɓumɓɛ ɓɛ tyweeyì ɓi ɓìɓan ɓìcèm. 
Dyaakìrɛ̀ à ghɛɛ̀sɛɛ kì ɓaà giɓ bog, à ki kɛ̀ɛkɛɛ̀sì ɓɔn ɓii, rì rìmɛɛ ɗii lɛ syeesyee. 
Ɓisuulɛ ɓumɓɛ ɓɛɛ̀ kìki kisay ki dyaakìrɛ̀ lɛ syeesyee, ɓɛ ti ɓɛ ɓalàg ɓumɓɛ ɓɛ̀geni ɓaa ɓɛɛ̀ nyaanyaàsì, ɓɛ ki rì lɛ ɓɛ totòg kɛ̀ɛ̀ ìris ɓi nɗem ɓi kìɓan ki wu tì rì rì wɔ ɓi Yeesus Kiris.
Ǹkàniì wɔ̀ kaàtà ànɛ kìɓan kifog, ǹɗì rì ǹtyweeyi lɛ ǹɗì wɔ̀ ɓiì yùu ki ghɛɛ̀ ɓi mɛ̀ru mɛ̀ mɛtiì. 
Kìɓan kifog, nsoò màa lɛ̀mzii yì, ɓìɓan ɓi nkpaa ɓi ri wɔ̀ ɓiì rèsii lannɛ ki ghɛɛ̀sɛɛ lɛ u ghɛɓ ɓi naa ì ɓum ì Bɛ̀ll ìnɛ ì rì kìseŋi ki ɓɔn ɓɛ Bɛ̀ll ànɛ à rì cem à ki ɓa rikwìy ɗì kìlèmì ki saaɗ. 
Ki ri girig saaɗ lɛ kìɓan ki ki ri kìnyamɛn ɓi ntyweeyi wis ki rimi yɛ̀ɛ mɛ̀nɔ̀ɓɔ̀, kìɓan kiǹ ki yughày yɛ̀ɛ mum à mɛ̀mùù, ki ghɛnɛ̀n lɛ ki ri lɛ saaɗ rì ìtèɗ wu Kitɛntɛ̀ɛ̀n ki Nghay, ki resɛ̀n a ɓum ɓɛ titom, ki kaàkàlɛ̀n ɓi nyìinyìm à ɓìlɔ̀ŋ, ɓɛ ki gherɛn kɔ ɓi ziinɛ, ki ɓɔg aɗyoo ɓi rìgwey  ɓi ɗùm.
Ǹghay a kpaaghi lɛ tɛntɛ̀ɛ̀n lɛ, ɓi mɛ̀ru mɛ siitòn, ɓum ɓɛɗɛŋ ɓɛ naŋigɛ rìgherɛ̀n, ɓɛ nɔɔ̀tì mɛ̀ghay mɛ mɓɔ̀ŋɗɛ̀n rì dɔgtɛ̀n yi ɓiɓeɓtàg ɓi mɛghay; 
ɓi fyɛɛ̀-fyɛɛ̀ ɓi ŋwɔm ìghèy ɓi ɗùm à ɓumɓɛ ɓɛɛ̀ rèresi ɓiɓan ɓi ɓɛpwàà ɓumɓɛ̀n ɓɛɛ̀ɓɛ mɛ̀rem maa mɛ ri mɛ̀ tɔ̀nɛn ɗi swiɗ ànɛ à ɓàŋiì ɓi ɗuu lɛ pɔɔŋ. 
Ɓumɓɛ̀n ɓɛ rerèg lɛ mum kɛ̀ɛ wɔlɛn, kɛ̀ɛ ki ɗi ɓiɗilàg ɓi Bɛ̀ll à kìghà lɛ ɓɛ̀gherɛ̀n ɓɛ ɓɛ yii saaɗ ɓɛɛ ɗiɗi di ɓɛɛ̀ fafa nyi ɓìtògsɛ̀n. 
Kɔlɛ ɓyom ɓìcèm ɓi Bɛ̀ll à kìghà ɓi rɔɔtɛɛ, fɔɔnnɛ com ki màghɛn ki yin; kɛɛ̀ tɔtɔg yɛɛri lɛ mum a ɗi com kìcèm di a fafa Bɛ̀ll ɓìtògsɛ̀n, 
ɓisuulɛ jɛ̀ɛ̀ ì Bɛ̀ll, rì bɔ̀ŋzɛ̀n ɓi ti ɓi kilàg lɛ ɓyom ɓìcèm ɓyɛɛ ɓa ɓìtɛnɛn.
Ù rì ɓiì ɓaà syeesyee à ǹkìì-kìsay a Yeesus Kiris di u kakali ɓɛgoni ɓìɓan ɓiǹ ù ki rèresi lɛ u mɛmɛni wɛ̀ɛmiɗ ɓi nghay rì ɓìɓan ɓi righerɛ̀n rì syeesyee à dɔgtɛ̀n ànɛ ù yilàkà yɛ̀ɛ ki ghɛɛ̀sɛɛ. 
Kìɓan kifog, ù càɗ dàɗkì yi zɛy rì mɛ̀kànkàn mɛ ɓitùg ɓi ɓɛ̀yiɓ. 
Mɛ̀ɛ̀zi nyoo yɔ̀ɔ̀ ɓi rìfalɛ̀n ɗi ɓi rìgherɛ̀n; ɓisuulɛ rìmɛ̀ɛ̀zì ɗi nyoo ɓi tìcàɓ ti tyɛɛ̀ fafa itèɗ ɓi mɛ̀mùù ɗi ɓiisɛɛ ɓi kiɓaà rì gɛɓsɛ̀n kɔm̀ lɛ rìfalɛ̀n ɗi ɓi rìgherɛ̀n ɗi ghɛɓsii bee lɛɛ̀gwey; ɗi ri rì ǹkàg wu cɛɓ ki gɛɛ̀nɛ rì ki kɛɛ̀ yùyuiy. 
Jɛ̀ɛ̀ ìnɛn ì rì kɔɔ̀kɔɔ̀ à jɛ̀ɛ̀ ànɛ ɓum ɓɛ ghɛɛ̀sɛɛ kì terì kɛ̀ɛ̀ nywey. 
Kìɓan ki ɓìsiì kpuukputɛ̀n, tì ki ɗùùɗuu miì ki ri lɛ, tì fogà dyàɓɛn yis ɓi Bɛ̀ll ànɛ à rì cem, à ki ɓa nghɛɓsì-ɓum ɓɛ̀cèm à ɓiisɛ̀n ɓɛ̀gherɛ̀n.
Ɓìɓan ɓiǹ ɓyɛɛ̀ɓi ù ghɛ̀ɛ̀sɛɛ kì siŋɗɛɛ ɓum lɛ ɓɛɛ ki, ù ki rèeresàg ɓɔ ɓyɔ̀. 
Mum kɛ̀ɛ sɛɛti riɓa ɗyɔɔ ɗi ùrì ŋwɔɓti, kìɓan kifog, ɓaya kìfèèghrɛnà ɓisuu ɓɛgherɛ̀n ɓi ɓìtòkì ɓyɔɔ, ɗì rìkɛ̀ɛ̀ ɗyɔɔ, rì ɓi nkɔ̀nɛ̀n, rì ɓi rìgherɛ̀n, rì ɓi rìtɛn.
À kpaŋ yɛ̀ɛ ǹɗì ɓiì yùu, sììrɛn ɓi rìɓàɓày ɗi ɓiɓan ɓi Bɛ̀ll rì rìrerèɓ ɗi ɓum, ɗì rìrèèrèsàg ɗi ɓɔ. 
Kɔ̀ɔ sɛɛti rifa ɗi Nghay ɗi ù rì ri ɗyɔ, ɗi ù tekà ɓi rìkpaa ɗi ɓɛ̀kpaŋzì-ɓìɓan, ɓɛ kpaaghà, ɓɛ̀sɛ̀ɛ̀mɛn ɓɛ Kiseŋi ɓɛ saghì wɔ̀ ɓyàg ɓi nyòò. 
Falɛn wɛ̀ɛmiɗ bimiɗ ù ki foŋ ǹɗem ɓi kìsay kiǹ di fɔɔnnɛ kɛɛ ghɛnɛn ɓi mis mɛ ɓum ɓɛ̀cèm lɛ rìkìkì ɗyɔɔ ɗi kisay ɗyɛɛ̀ ceecenɗɛ̀n. 
Ù konàg lɛ rì wɛ̀ɛmiɗ, rì ɓìɓan ɓi u rèresi ɓum, ù ki sììrɛn miì rì ìtèɗ; ɓisuulɛ i u kìki fɔlɔɔ, ù ɓiì ghɛɓsii lɛ rì wɛ̀ɛmiɗ, rì ɓumɓɛ ɓɛɛ̀ wowog rikpaa ɗyɔɔ.
Kɔ̀ɔ fwààdag kitùg ki mum, kìɓan kifog ki ghɛɛ̀sɛɛ lɛ ù reɓ nyi lɔŋ yɛ̀ɛ soŋi; ù reɓkì ɓɛ̀dɛlì lɔŋ yɛ̀ɛ ɓɛ̀goni, 
ù reɓkì ɓɛ̀sɛ̀ɛ̀mɛn ɓɛ ɓɛ̀yiɓ lɔŋ yɛ̀ɛ ù rì lɛ ù reɓ ɓɛ̀gaa, ù reɓkì ɓɛ̀yiɓ ɓɛɓwɛɗ yɛ̀ɛ ù rì lɛ ù reɓ ɓɛ̀goni ɓɛ ɓɛyìɓ; rìkì ɗiǹ ɗìcèm ɗi ɓa ɗìtɛnɛn lɛ kɔɔ̀kɔɔ̀.
Nyaasag mɛ̀kpɔɓ mɛ ɓɛ̀yiɓ mɛ mɛ ri lɛ mɛ̀kpɔɓ. 
I ǹkpɔɓ wu giɓ wu ri rì ɓɔn nsoò lɛ dòò, ɓɔɓti ɓɛ ka ghɛ̀ɛ̀sɛɛ kì loògh kì yilaagh lannɛ ɓɛ ri lɛ ɓɛ ghɛɓ ɓi naa yàà i ɓum yɛ̀ɛ ɓɛ̀gherɛ̀n, ɓɛ fa ɓɛ̀yalì ɓaa ɓyom ɓi ɓɛ ghɛɛ̀sɛɛ ɓɔ kì faà lɛ fɔlɔɔ yɛɛ ti à rɔɔghì Bɛ̀ll. 
Ǹkpɔɓ wu wu ri lɛ ǹkpɔɓ, wu wu rɔɓi nlɛŋlɛŋ̀ kɛ̀ɛ̀ mum, wu ri nkpɔɓ wu wu ri rì dyàɓɛn yɛ̀ɛ Bɛ̀ll, wɔ yɛɛ ti wɛ̀ kɛɛ̀ fwɛy ritɔtɔ̀g ɗi Bɛ̀ll ǹghɛɓsɛn ɓi bɔ̀ŋzɛ̀n yɛ̀ɛ ìru yɛ̀ɛ ŋwos. 
Kìɓan kifog, ǹkpɔɓ wu wɛɛ̀ ka nɔ̀ɔnɔɔ̀tì rìyɛ̀y ɗi cɛɓ wu ri kìloŋ nsoò yɛ̀ɛ wu kaka cem̀. 
Ɓìɓan ɓi ki ghɛɛ̀sɛɛ lɛ u siŋɗag mɛ̀kpɔɓ ɓyɛɛ̀ɓìn, lɛ di ɓɛ̀sɛ̀ɛ̀ ɓɛ̀cèm ɓɛɛ ɓa kɛ̀ɛ̀ kìɓan ki ɓum ɓɛ ri lɛ ɓɛ cɛmdɛ̀n mɔ miì. 
I mum à yii ɓi rìɓèŋ ɗi ɓum ɓii, à ɓiisɛ̀n rìmɛɛ ɗii, di à roòzɛɛ rìgherɛ̀n; rìkuu ɗi mum ɗi fɔlɔɔ ɗi ɓeɓtɛɛ ɗi cee ŋwaànɛ à yin ngherɛ̀n. 
Ɓi ɗi lɛ ɓɛɛ kaǹ ǹkpɔɓ wu giɓ ɓi bàlì ì mɛ̀kpɔɓ, wu ghɛɛ̀sɛɛ ɓi kiɓaà giɓ anɛ à ka kpaŋ ɓi bèg mɛ̀tin mɛraa, wu ki ghɛ̀ɛ̀sɛɛ kì ɓaà giɓ anɛ à wɔlà lɔŋ yii bog. 
Ki ghɛɛ̀sɛɛ lɛ a ɓa giɓ anɛ ɓum ɓɛ yii ɓìsyeesyee ɓii ɓi mɛkìkìì, ànɛ à mɛ tɔɔsag ɓɔn, ànɛ àa nghàɓkì ɓɛ̀kèn lɛ syeesyee, à sòòghì ɓɛ̀gherɛ̀n mɛ̀kòò, à ghɛɓsàg ɓum ɓɛ nyìinyìg, à ki kaakaa lɛ a ki ɓìɓan ɓi syeesyee. 
Kìɓan kifog ù ɓèn mɛ̀kpɔɓ mɛ mɛ kaka ɓìɓwɛɗ ɓi ɓɛ̀yiɓ ɓisuulɛ i ɓìɓan ɓi mɛ̀rem maa mɛɛ̀ ka kɔ̀nkɔn ɓi mɛ ghasi ɓɔ rì Kiris ɓɛ ɓa rì zày ìnɛ lɛ ɓɛɛ kɛngi tì mɛ̀wɛy, 
ɓɛ ɓa rì bɛ̀lɛn ɓisuulɛ rìkì ɗiǹ ɗi yogsii ǹsiŋdɛn waa wu ǹtonto wu ɓɛ ɓaghà di ɓɛ mɛ teɗ. 
À kɛ̀ɛ̀dì kì ɓaà lɛ, yɛ̀ɛ ɓɛ ri kɛ̀ɛ̀ kìsay, ɓɛ yilàg ǹdèŋì wulɛ, rì naa ìnɛ̀n miì ɓɛ ɗiŋì, ɓɛ teetì cɛɓ ki ɓɛ̀ɓɔlɛ rì mɛ̀wɔ̀wɔrì, ɓɛ sagtɛ̀n ɓi rìɓa ɗi ɓɛ ri kɛ̀ɛ̀ kìsay, ɓɛ kpaakpàà ɓìɓan ɓi ɓaa ghɛ̀ɛ̀sɛɛ ɓi ki kpaà. 
Rìkɔ̀n ɗyɛm̀ ɗi ri lɛ mɛ̀kpɔɓ mɛ mɛ kaka ɓɔɓti, mɛɛ kɛngi tì mɛ̀wɛy, mɛ yay ɓɔn, mɛ ɓeŋ̀ naa yaa, di fɔɔnnɛ ɓɛ̀ kɛ̀ɛ nɛm bènàbena bee inɛ a totog ɓìsi kìɓe. 
Ɓisuulɛ ɓɛ̀ro ɓɛdɛŋ ɓɛ ti gì ɓɛ̀ ɗimɛn bee, ɓɛ nɔɔ̀tì Satàn. 
I giɓ adɛŋ ànɛ à rì ǹgherɛ̀n à rì rì mɛ̀kpɔɓ mɛ mɛ riì ɓi boo yìì i mum, à ghɛ̀ɛ̀sɛɛ mɔ kìɓèŋi, lɛ ǹtɛ̀g wu mɛkpɔɓ mɛǹ wɛ̀ kɛɛ̀ siŋ ɗi Kìseŋi ki Kiris, fɔɔnnɛ Kìseŋi ki ri lɛ ki teɗ ǹtɛ̀g wu mɛkpɔɓ mɛ mɛ ri kɛ̀ɛ̀ mum.
Ɓɛ̀sɛ̀ɛ̀mɛn ɓɛ Kiseŋi ɓɛ ɓɛɛ̀ kɛ̀ɛkɛɛ̀sì ɓìɓan lɛ syeesyee, à ɓiisɛ̀n ɓɛ̀roɓɛ ɓɛɛ̀ teetekì ǹtɔɓ lɛ ɓɛɛ kakali ɓìɓan ɓi Bɛ̀ll ɓɛ ki rèresi ɓyɔ, ɓɛ ghɛɛ̀sɛɛ rì ǹyaasɛ̀n ànɛ à cee à ɓɛ̀ro ɓɛmbog gɛ̀n yiɓɛɛ̀. 
Ɓisuulɛ ki ri kìkànɛn lɛ: Ɓaa kàŋ ɓi ŋwɔm wu sanìnya ànɛ a kìki kisay, fɔɔnnɛ ǹkìì-kìsay a ghɛ̀ɛ̀sɛɛ rì mɛ̀lèɓ. 
Kɔ̀ɔ gherag sɔmìnà à ǹsɛ̀ɛ̀mɛn a Kìseŋi di ɓɛ̀nkɔ̀ɔwa ɓɛ yin ɓɛɓɛɛ̀ nsoò lɛ ɓɛraa ɓɛ ɓɛɛ ɓaàzi sɔmìnà ànɛn. 
Ɓumɓɛ ɓɛ kii kìɓe, fwààdag ɓɔ ɓi mis mɛ ɓum ɓɛ̀cèm fɔɔnnɛ ɓɛ̀ro ɓɛmbog ɓɛ ri girig ɓiì risii. 
M̀ɓɔ̀ŋzaagh wɔ̀ ɓi mis mɛ Bɛ̀ll rì ɓi mis mɛ Yeesus Kiris, rì ɓi mis mɛ ɓum ɓɛ titom ɓɛ ɓɛ ri ɓɛ̀ɓɔ̀nɛn lɛ, u ɓeŋ̀ ɓìɓan ɓi ǹsiitaagh wɔ̀ ɓiǹ, kɔ̀ɔ saa mum ìsu, kɔ̀ɔ ki ɓa ri nɗèè wu nɗem. 
Kɔ̀ɔ fyɛ̀ɗmag kisaghii mum ɓyàg ɓi nyoo lɛ duri yàa tani, kɔ̀ɔ ɓɛmdag ɓiɓe ɓi ɓum ɓɛdɛŋ, ɓèŋɗɛn wɛ̀ɛmiɗ ntɛnɛn. 
Càra kìɓan ki lɛ mɛ̀nig mɛɛ̀mɛ u nɔlag mɔ rì mɔ, wɔ̀lɛ ù nɔlàg ɓɔɔ mɛrɔ̀g ɓisuu kifuu kɔɔ, rì kìɓan kɔɔ ki nyàanyamɓɛ̀n ɓyààmɛ̀n ɓìcèm. 
Ɓìɓe ɓi ɓum ɓɛdɛŋ ɓi ti ɓi ɓalàg ɓi kìtɛɛtɛn nsoò di ɓɛ ka yɔm̀ ɓi ɓɔ; ɓi ɓɛro ɓɛmbog ɓi ghɛnàg ajɛ̀m ì ɓɛ̀yɔ̀m. 
Fɔlɔɔ nnɛ mɛ̀kìkìì mɛ syeesyee mɛ ti mɛ ghɛnàg lɛ tɛntɛ̀ɛ̀n, mɛ mɛ rɔɔtɛɛ ɓi mɛ̀ kɛɛ̀ ki rɔ̀ɓ a rìnyam.
Ɓum ɓɛ̀cèm ɓɛ ɓɛ ri ɓɛ̀kpàn ɓɛ ghɛɛ̀sɛɛ kì ghɛɛ̀ ɓɛ̀masà ɓaa lɛ ɓɛ ri ɓumɓɛ ɓɛ ghɛɛ̀sɛɛ rì bɔgsɛ̀n bimiɗ, di fɔɔnnɛ ɓum ɓɛ̀ kɛɛ̀ sòòti lɛ rì ɗii ɗi Bɛ̀ll, rì dɔgtɛ̀n yìs. 
Fɔɔnnɛ ɓɛ̀kpàn ɓɛ ɓɛ̀masà ɓaa ɓɛ ri ɓɛ̀gherɛ̀n, ɓɛ ghɛɛ̀sɛɛ ɓi ki sɛɛtii ɓɛ̀masà ɓaa rì ǹkpaà lɛ ɓɛ ri ɓɛ̀geni ɓaa ɓɛ righerɛ̀n; kìɓan kifog ɓɛ ghɛɛ̀sɛɛ ɓɔ kì kìkii ɓisay à cee fɔlɔɔ ɓisuulɛ ɓɛ ri ɓɛ̀gherɛ̀n, rì tì lɛ ɓɛ̀geni ɓaa ɓɛ nɗem ɓɛɛ̀ɓɛ ɓɛɛ̀ kìki kisay fɔlɔɔ lɛ syeesyee.
Ɓìɓan ɓi ù ghɛ̀ɛ̀sɛɛ kì rèsaagh di u siisiŋdàg ɓyɛɛ̀ ɓìn lɔɔ. I mum a rèresi dɔgtɛ̀n ìdɛŋ, kɛ̀ɛ nɔ̀ɔ̀ti ɓi syeesyee à rìkpaa à Kan wìs Yeesus Kiris, rì yɛ̀ɛ rìrèsì ɗi dɔgtɛ̀n ìnɛ ì ghɛ̀ɛ̀sɛɛ ɗì rìfalɛ̀n ɗi ɓi rìgherɛ̀n, ɓyɛɛ̀ kpaakpàà, 
di ɓìdaŋà ɓi roni ŋwaànɛ̀n miì ɓi nɗem, kɛ̀ɛ ki yi com, à rì ŋwaànɛ a roròɓ firoɓ fi lɛ a nyoònyòlɛ̀n di a saasaàkɛ̀n ɓi kìɓan ki mii; jàŋ inɛ̀n yɛ̀ɛnɛ ɓìɓan ɓidɛŋ ɓi ti ɓi fuughàg yì fɛlɛ yɛ̀ɛ m̀mììghrɛ̀n, ɓɛ̀paàzì, mɛ̀wɔ̀wɔrì, kìnɗèmɓàg ki ɓiɓan ɓi ɓeɓtɛn, 
rì nyoey yi yɛ̀ kɛɛ̀ ren ɓi nyìinyìm à ɓumɓɛ mɛ̀yitì maa mɛ ti ɓigɛŋ, ɓɛ̀ kɛɛ̀ yi saaɗ, ɓɛ ki fèki lɛ rìfalɛ̀n ɗi ɓi rìgherɛ̀n ɗi ri kìɓan ki mum à rì lɛ à fɔ̀nfɔ̀n miì. 
Ki ri lɔŋ saaɗ lɛ rìfalɛ̀n ɗi ɓi rìgherɛ̀n ɗi ri bee i rìfɔ̀n, di mum à nyààrɛɛ rì gàɓ ì com ìnɛ à rì rì yɔ̀. 
Ɓisuulɛ tì yùghày ɓi ri com ɓi ziinɛ, fɔlɔɔ nnɛ tyàa sug ɓi girig rì com. 
I tì rì lɛ rì ɓìɗilàg rì com ki waatɛn lèg ànɛn à ghɛ̀sɛ̀n ɗì ɓìsi. 
Kìɓan kifog ɓɛ̀roɓɛ ɓɛɛ̀ kɔ̀nkɔn lɛ di ɓaa kumi, ɓɛ ti ɓɛ kpilàg ɓi mɛ̀fèèghrɛn rì ɓi fìram fi lɛ ɓɛɛ ɓa rì zày ì ɓìɓan ɓi ɓiyèg rì ɓi ɓeɓtɛn ɓi ɓi ti ɓi pikì mum ɓi rìɗyaŋ rì ɓi rìwu. 
Ɓisuulɛ kìsee ki mɔ̀ɔ̀ni ki ri ǹɗyèm wu ɓiɓan ɓi ɓeɓtɛn ɓìcèm, nni ɓum ɓɛdɛŋ ɓɛ ɓɛ falɛ̀ngà ɓi kìsee ki mɔ̀ɔ̀ni kìn, ɓɛ ghasɛ̀ngà rì rìgherɛ̀n, ɓɛ ki syòŋ yi ɓɔmiɗ mɛtɔɓ ɓi nyoo lɛɛ̀gwey.
Ɓi ɓɛg wɔ̀ɔ̀, wàànɛ ù rì mum à Bɛ̀ll, lɛgha ɓìɓan ɓiǹ, ɓìcèm; u kaà lɛ rì saaɗ, rì rìfalɛ̀n ɗi ɓi rìgherɛ̀n, rì rìgherɛ̀n yɛ̀ɛ Bɛ̀ll, rì ǹkɔ̀nɛ̀n, ɗì rìnìɗ ɗi nɗem, ɗì rìɓa ɗi lɛ tɛ̀tɛ̀rɛ̀ɛ̀. 
Ɗùùya syeesyee à wɛ̀y a rìgherɛ̀n, ù ɓan cɛɓ ki fiɗyàɓ fikɔ̀ɔ̀ ki Bɛ̀ll à reŋìghà wɔ̀ lɛ u teɗ, cɛɓ kìn kɛɛ̀ki ù tòòghrɛ̀ngà ɓìsyeesyee ɓi ɓitòkì miì, ɓi mis mɛ ɓum lɛɛ̀gwey yɛ̀ɛ ù rèsìghà rìgherɛ̀n ɗyɔɔ. 
Ǹtɔɔgh wɔ̀ ɓi mis mɛ Bɛ̀ll ànɛ à ti à falàg ɓyom ɓìcèm cɛɓ, rì ɓi mis mɛ Yeesus Kiris, ànɛ à konàkà kì rèsii righerɛ̀n ɗii ɓi mis mɛ Pilat lɛ, 
u ɓeŋ̀ kìdɔ̀gsɛna, kɛ̀ɛ̀ tìfin, kɛ̀ɛ̀ bɛ̀lɛn à kpaŋ a rìsugtìì ɗi Kan wìs Yeesus Kiris, 
kìɓan kiǹ ki ri ɓa ɓi cààmɛ̀n ànɛ ɓɛ fekà lɛ kɛɛ ɓa, ɓi rìkì ɗi roànɛ à rì ǹtin wu ɓɛmààgh, à ki ɓa mbobog à ǹlàmì, nyi yɛɛ ri rìfòm ɗi ɗi lamii mɛ̀fòm mɛcèm, nyi Kan ànɛ a ɓɛ̀kan, 
nyi cɛ̀ncii yɛɛ yin lɛ à wu, à kɔ̀kɔrii ɓi kìtɛɛtɛn ki mum à yin lɛ à kpaŋ wɔɔ, mum à ka ghɛngà ɓi nyi, nnyɛɛ ghɛɛ̀sɛɛ rì ǹnyaasɛ̀n, rì ìtèɗ fiɗyàɓ fikɔ̀ɔ̀. Ààmɛ̀n.
Tɔgha ɓɛ̀guŋgum ɓɛ ɓi mɛ̀ru mɛ lɛ, ɓɛ̀ kɛɛ̀ ɓa ri kalɛn, ɓɛ̀ kɛɛ̀ ki foŋ dyàɓɛn yaà ɓi ìkum wu wu ri kɛ̀ɛ̀ ǹtyweeyi, ɓɛɛ foŋ lɔŋ dyàɓɛn yaà yɛɛ̀ Bɛ̀ll ànɛ à ti à falàg ɓìsi ɓyom ɓìcèm lɛɛ̀gwey lɛ ti wog kìrɔɔ rì ɓyɔ. 
Kali ɓɔ lɛ, ɓɛɛ kiki kìrɔɔ, ɓɛɛ kum̀ ɓi ɓìsyeesyee ɓi mɛkìkìì, ɓɛ ɓa rì rìɓòò, ɓɛ fafà ɓum ɓyom, 
fɔlɔɔ nnɛ ɓɛ ri ɓiì taŋzɛɛ ikum wu wu rɔɔtɛɛ wu ki kpegmɛn ɓisuu cɛɓ ki kɛɛ̀ yùyuiy, fɔɔnnɛ ɓɛ ri ɓiì terì kɔɔ̀kɔɔ̀ à cɛɓ.
Timote, konag kì ɓèŋi com ki ɓɛ tɛfɛ̀ngà rì wɔ̀, ù lèg kɛɛgh à kɛ̀ɛ̀-su ànɛ kɛ̀ɛ wuɓsɛn ɓiɓan ɓi righerɛ̀n, rì nyoey yi riyi ɗi ɓiɓan ɗi ɗi ri ɓi zɛ̀ɗ. 
Ɓum ɓɛdɛŋ ɓɛ ghasɛ̀ngà rì rìgherɛ̀n lɛ ɓɛ nɔɔ̀tìghà bee inɛ̀n. Geesɛ̀n ì Bɛ̀ll yɛ̀ɛ ɓa rì mìni.
Mɛ̀ Pol ànɛ ǹɗì ǹkɛ̀nì-fìtom a Yeesus Kiris lɛ rìkɔ̀n ɗi Bɛ̀ll, ɓi nkàg wu cɛɓ wu wu ri ɓi Yeesus Kiris, 
ǹkàni Timote à man wɛm̀ à nɗem, Bɛ̀ll Seŋi wìs, rì Yeesus Kiris Kan wìs, ɓɛɛ fa wɔ̀ geesɛ̀n ɗì rìcenɛ̀n, rì fyòoog
Ǹfaa Bɛ̀ll ànɛ nkìki kisay ɓitògsɛ̀n; kìsay kiǹ, ki ri rìkɛ̀n ɗi beèbɛ̀y ɗì kìsay ki ɓɛ̀seŋi ɓɛ̀m ɓɛ ɓɛsɛ̀ɛ̀ ɓɛ kighà nyi; nkìki kɔ rì nɗem wu sɛɛghi sɛɛghi, fɔlɔɔ nnɛ ǹfɔli ɓi wɔ rìɓùŋ yɛ̀ɛ ìru yɛ̀ɛ ŋwos ɓi bɔ̀ŋzɛ̀n yɛm̀; 
ɓisuulɛ ǹti ǹ-yiìyìtì misì mɔɔ fɔɔnnɛ ǹɗì rì coo zày ìnɛ lɛ di màa ghɛɛ̀dii wɔ̀ fɔlɔɔ nnɛ ǹɗem wɛ̀m wɛɛ rongi rì kìnyàà lɛ pisa. 
N-yiiyitì girig rìgherɛ̀n ɗi kɛ̀ɛ̀ ìghèy azi ɗi ɗi ri wɔ̀ ɓi nɗem, rìkuu ɗi righerɛ̀n ɗiǹ ɗyɛɛ̀ɗi gaa à ǹsɛ̀ɛ̀mɛn anɛ lɛ Lɔyis à ɓaghà rì ɗyɔ, Enis à jɛɛ wɔ̀ɔ̀ ri ɗyɔ, lɔŋ yɛ̀ɛ ǹɗem wɛ̀m wùcèm wu gherɛɛ lɛ ɗi ri girig fɔlɔɔ a lɔ̀ŋkɔɔ.
Kìɓan kiǹ kɛɛ̀ki ǹtɔɔgh wɔ̀ lɛ, u lɔŋ̀zi tì ɗuu ɗi ɓi rìfa ɗi Bɛ̀ll ɗi ù tekà yɛ̀ɛ ǹsaghìghà wɔ̀ ɓyàg ɓi nyòò. 
Lɛ àa ǹghay à kìɗyɔn innɛ Bɛ̀ll à faghà ɓìsi, lɔŋ ǹghay à ìtèɗ, rì ǹkɔ̀nɛ̀n rì ɗyomzɛ̀n innɛ à faghà. 
Fɔɔnnɛ kɔ̀ɔ wog ntoòrìɗ lɛ u tɛɛ̀zi kìɓan ki Kan wìs, nsoò lɛ ki màànɛ ǹɗì kìmbùŋ ɓisu wii. Kìɓan kifog ɓi-tèɗ wu Bɛ̀ll, wogha rìkɛŋ ɓisuu Syeesyee à Ɓɔlɛ ǹɗaŋ ri mɛ̀, 
Bɛ̀ll yɛɛ kweɗkà ɓìsi, à ki reŋi ɓisi ǹɗeèghreŋi wu wu ri wùtɛnɛn, àa ɓisuu mɛkìkìì mis, lɔŋ ɓisuu fèg wìì a nyimiɗ rì geesɛ̀n yìì inɛ à kìghà ɓìsi ɓi Yeesus Kiris; à kìghà kìɓan kiǹ di ɓyààmɛ̀n ɓi a rìtumɛ̀n ɓi ka yin. 
Geesɛ̀n ìnɛn yɛ̀ɛ mɛ rèsɛn ɓigomìnɛ ɓi rìyù ɗi nkòrì wìs Yeesus Kiris ànɛ à ɓigtɛ̀ngà rì rìwu, à kpaŋzì lɛ rì cɛɓ rì rìɓa ɗi lɛ mum kɛ̀ɛ bwɛ̀y, ɓi kìtɛɛtɛn, ɓi bee ì Syeesyee à Ɓɔlɛ. 
Syeesyee à Ɓɔlɛ ànɛ̀n innɛ ɓɛ rɛsìghà mɛ̀ lɛ nlaàlamɓɛ̀n m̀ɓa ǹkɛ̀nì-fìtom rì ǹɗèsàg ànɛ miì. 
Ɓisu wìn miì nnɛ nwowog mɛtɔɓ yɛ̀ɛ mɛ, wɔ̀lɛ ki faa ɓi mɛ ntoòrìɗ ɓisuulɛ ǹ-yii roànɛ ǹgherɛ̀ngà; ǹɗem wɛ̀m wùcèm wu yii saaɗ wu ki gherɛn lɛ à rì rì ìtèɗ wulɛ à ɓèŋ com ki à tɛfɛ̀ngà rì mɛ̀, à kpaŋ ŋwos anɛ̀n.
Tera ɓɛ̀kɔɔ̀kɔɔ̀ ɓɛ ɓiɓan ɓɛ ù wokà a lɔ̀ŋkɛm̀, ɓɛɛ ɓa wɔ̀ kìrèmzɛnà ù ki sììrɛn ɓi ntyweeyi rì ǹkɔ̀nɛ̀n, ɓi tì rì rì ɓyɔ ɓi Yeesus Kiris ɓiɗùm. 
Ɓèŋa syeesyee à rìrèsàg ànɛ ù rì rì nyi, rì nghɛɓsɛn wu Kitɛntɛ̀ɛ̀n ki Nghay ki ki ri ɓi ɓìsi.
Ù yii lɛ ɓum ɓɛ̀cèm ɓɛ ɓɛ ri a Azii ɓɛ nagà mɛ̀, ɓumɓɛ lɛ rì Fizyɛl rì Ɛrimozyɛn ɓɛ ri ɓi bàlì ì ɓumɓɛ̀n. 
Kan à ghɛ̀ɛ̀sɛɛ kì rèsii ǹɗem wii wu nyìinyìg ɓi naa ì ɓum ì Onezifɔɔr ɓisuulɛ ɓyaàmɛ̀n lɛɛ̀gwey, a fɔɔsag mɛ nɗem, kɛ̀ɛ wog ntoòrìɗ ri naà-zày ìnɛ ǹɗì miì. 
Yɛ̀ɛ à kpagà a Rom, à ghagsɛ̀ngà mɛ̀ rì rìkaa, rì kìɗìg à ki ghɛn mɛ. 
Kan à ghɛ̀ɛ̀sɛɛ kì kìi lɛ Bɛ̀ll a resi nyi kìrɔɔ-ǹɗem wìì ŋwos anɛ̀n. Ɓìsay ɓìcèm ɓi Onezifɔɔr à kìghà mɛ̀ a Efɛɛzɛ, wɔ̀ yɛɛ raŋ̀zii ɓyɔ kì yiì ù cee ɓum ɓɛ̀cèm.
Nni wɔ̀ man wɛm̀, foŋa ìtèɗ ɓì geesɛ̀n ìnɛ ì rì ɓi Yeesus Kiris ɓi ɗùm. 
Kìɓan ki ù wokà mɛ̀ di nkakàlì ɓi mis mɛ ɓɛwusìnɛ̀ɗ lɛɛ̀gwey, ghagsi kɔ rì ɓum ɓɛ ntyweeyi ɓɛ ɓɛ ri rì ìtèɗ wulɛ ɓɛ resàg girig ɓɛ̀ro ɓɛdɛŋ. 
Wogha mɛ̀tɔɓ nɗaŋ ri mɛ̀ lɔŋ yɛ̀ɛ syeesyee à sujàà à Yeesus Kiris. 
Sujàà ànɛ àrì ɓi kìsay à kaakàà lɛ a puɓsi ǹkɔ̀mɛ̀n wìì nɗem, ɓìɓan ɓi ɓi cɛɓ ki zɛy ɓi ti ɓyɛ̀ kɛɛ̀ ɓùùsi nyi ǹto. 
Fɔɔnnɛ ǹghɛŋì-mɛ̀ree ànɛ à kpaŋi beèbɛ̀y ɓi ǹlog à mɛ̀ree, à yin lɛ à teɗ tàm à rìkem di à nɔ̀ɔ̀tii ɓi mɛsiŋdɛn mɛ ɓi nlog. 
Ǹsalì-dɛm anɛ a teetekì ǹtɔɓ, à ghɛ̀ɛ̀sɛɛ kì ɓaà ŋwaà beèbɛ̀y ànɛ a teɗ ɓìɗùn. 
Wogha com ki nkpaakpàà, ɓisuulɛ Kan à rì wɔ̀ ɓiì faà ɗyomzɛ̀n ɓi ɓìɓan ɓìcèm.
Yiti Yeesus Kiris ànɛ à ghèmɓɛ̀ngày a ɓìloŋ, di à yalɛɛ yì ɓi boo ì mum ì Davit lɔŋ yɛ̀ɛ Syeesyee à Ɓɔlɛ ànɛ mɛ̀ɛ ǹghaaghagsì a kpaakpàà; 
Syeesyee à Ɓɔlɛ ànɛ̀n nnɛ nwowog mɛtɔɓ miì à kpaŋ ɓi lèg ànɛ lɛ ɓɛɛ kaŋ̀ mɛ̀ bɛn lɔŋ yɛ̀ɛ ǹwolì-ɓum, kìɓan kifog jɛ̀ɛ̀ ì Bɛ̀ll yɔ̀ɔ̀ yin nkàŋɛn bɛn. 
Kìɓan kiǹ kɛɛ̀ki nceecenɛ̀n mɛ̀tɔɓ mɛ̀cèm ɓisuu ɓumɓɛ ɓɛ ri ɓɛ̀ɓɔ̀nɛn lɛ di ɓɔ girig ɓɛɛ ɓa rì cɛɓ ki ki ri ɓi Yeesus Kiris bas rì rìkem ɗi fiɗyàɓ fikɔ̀ɔ̀.
Jɛ̀ɛ̀ ìnɛ ì rì saaɗ: I tì wughà nɗaŋ ɗi nyi, tì rì girig ɓiì ghɛɓì nɗaŋ ɗi nyi.
I tì sììrɛɛ tyɛ̀ ki càrɛn lɛ mɛ̀tɔɓ, tì rì ɓiì làmii girig nɗaŋ ɗi nyi; I tì roòzɛɛ nyi, nyii roòzɛɛ gɛ girig ɓìsi.
I ɓìsii ti tyɛ̀ ki roòzi mɛkàg mis, nyii ri lɔŋ roànɛ a roozag mɛkàg mii cààmɛ̀n kìcèm ɓisuulɛ nyii yin lɛ à roòzɛ̀n rìɓa ɗii ɗi nyimiɗ.
Ɓìɓan ɓiǹ ɓyɛɛ̀ɓi ù ghɛ̀ɛ̀sɛɛ kì ɓìiɓiìtàg ɓum, ù ki siisiŋdɛ̀n ɓɔ ɓi mis mɛ Bɛ̀ll, lɛ ɓɛɛ lɛg ɓɛsaaka rì rìnyoònyòlɛ̀n ɓi kìɓan ki mii, lɛ ɓi ghɛɓsii ɓi com, di nya lɛ ɓyɛɛ ɗyaŋzi ɓumɓɛ ɓɛɛ̀ wowog ɓɛsaaka ɓɛǹ. 
Tèèsi nyoo lɛ u ghɛnɛn ɓi mis mɛ Bɛ̀ll fɛlɛ yɛ̀ɛ ŋwaànɛ à mɛ rèsi ɓum lɛ à rì mum, yɛ̀ɛ ǹkìì-kìsay anɛ à yin lɛ à wog ǹtoòrìɗ ri kìsay kii, ànɛ a rèresi jɛ̀ɛ̀ ì saaɗ yɛ̀ɛ kɛɛ̀ kɔ̀nkɔ̀n. 
Càra ɓìtòkì ɓi zɛy ɓi ɓi yin ɓiì kpaakpaa ɓiɓan ɓi righerɛ̀n ɓisuulɛ ɓumɓɛ ɓɛɛ̀ tòtog rikuu ɗi ɓitòkì ɗiǹ ɓɛ ri ɓiì ràaraɓsɛ̀n tì rì rìgherɛ̀n à cee fɔlɔɔ. 
Jɛ̀ɛ̀ yàà i rì yɛ̀ɛ kìɓɛɛ ki ki ti ki cɛkì mum ìkòò, ki kpaŋ ɓi kìwoɓ. Imenee rì Filɛt ɓɛ ri ɓi bàlì ì ɓumɓɛ̀n; 
ɓɛ pasɛ̀ngà, ɓɛ caɗ saaɗ, ɓɛ yoòyògsì rìgherɛ̀n ɗi ɓum ɓɛdɛŋ di ɓɛɛ̀ kpaakpaa lɛ, rìghèmɓɛ̀n ɗi ɓiloŋ ɗi mɛ kpaŋ. 
Nsoò fɔlɔɔ kìgɔ̀ŋgɔ̀m ki mɛɛ ki Bɛ̀ll à yàghɛ̀ngà kìtoŋ miì ki kaka lɛ kpeg-kpeg. Jɛ̀ɛ̀ ì rì miì ǹkànɛn yɛ̀ɛ sìtam̀ lɛ: Kan à yii ɓɛ̀roɓɛ ɓɛ ri ɓɛŋkìì; fɔɔnnɛ mum ǹcèm ànɛ a rereŋi ɗii ɗi Kan, à ghɛ̀ɛ̀sɛɛ lɛ à sɔ̀ŋì ìkòò wii ɓi kìɓe. 
Àa ɓɛ̀ɓɛŋi ɓɛ gol rì ɓɛ ɓɛ ri ɓɛ̀kìyɛn ri swiɗ à mɔ̀ɔ̀ni ɓɛɛ ti ɓɛ ɓalàg ɓi mɛɛ mɛ mɛ teghɛɛ ɓɔ rì ɓɔ, ɓɛ̀ɓɛŋi ɓɛ soɓɛn ri kìte rì ɓɛ yèŋɛn ri fyòò ɓɛ rilàg girig wɔɔ. Ɓɛ kìyɛn ri gol, rì ɓɛ swiɗ à mɔ̀ɔ̀ni ɓɛ ri ɓisuu ɓiɓan ɓi bànà, ɓɛmbog ɓisuu titom ti zɛy. 
Nni i mum à ɓèŋɗɛɛ nyimiɗ ntɛnɛn à rì ɓiì ɓaà ɓɛŋi anɛ ɓɛ ri lɛ ɓɛ teɗ ŋwosi kiɓan ki bànà; ɓɛŋi a ǹtɛnɛn ànɛ à rì rì gɛɓsɛ̀n ɓisuu ŋwaànɛ à rì rì nyi, à ki ɓa ɓɛŋi anɛ à ghɛ̀ɛ̀sɛɛ ɓisuu rikì ɗi ɓyom ɓi syeesyee.
Lɛgha ɓìɓeɓtàg ɓi ɓìɓan ɓi ɓi ti ɓi rɔɔghì ɓɛ̀dɛlì; kaaya saaɗ, rì rìgherɛ̀n, rì ǹkɔ̀nɛ̀n, rì fyòoog ànɛ rì ɓumɓɛ ɓɛ ti ɓɛ regì ɗii ɗi Kan rì nɗem wu tɛnɛn. 
Ɓèna nyoey yi zɛy rì zɛy yi yi ri kɛ̀ɛ̀-su, ù ki yi lɛ, yi ti yi syogìì ɓɛsaaka. 
Ǹkìì-kìsay a Kan à ghɛ̀ɛ̀sɛɛ ɓi ki ɓaà mum à ɓɛ̀saaka; à ghɛ̀ɛ̀sɛɛ lɔŋ lɛ a ghɛɓ rì ɓum ɓɛ̀cèm ɓi nkɔ̀nɛ̀n, à ɓa ŋwaànɛ à rì lɛ à rèsàg ɓum ɓìɓan, à ki yi rinìɗ ɗi nɗem. 
À rèrèsì ɓɛ̀bènàbena ɓii zɛ̀ɗ yaa ri nɗem wu tɛ̀tɛ̀rɛ̀ɛ̀, rì ntyweeyi lɛ Bɛ̀ll à rì lɛ à fa ɓɔ mààgh ànɛ lɛ ɓɛɛ lɔɔ̀ghrɛn mɛ̀rem, ɓɛɛ kpaŋ̀ ɓi nɗɛli wu ɓɛɛ yi saaɗ, 
fɔɔnnɛ ɓɛɛ sugtiì ɓi ɓɔmiɗ, ɓɛ ki sɔtɛn yi ɓi fìram fi Satàn a wɔɔsìghà ɓɔ miì lɛ ɓɛɛ kiki lɔŋ rìkɔ̀n ɗii.
Yiya lɛ, ɓi mɛ̀ru mɛ siitòn, ɓyààmɛ̀n ɓi ɓeɓtɛn ɓi ri ɓiì ɓaà. 
Ɓisuulɛ ɓum ɓɛ ri ɓa ɓɛ̀wemwèm, ɓɛ̀keesì-mɔ̀ɔ̀ni, ɓɛ ɓa ɓɛ̀daŋàdaŋa, ɓɛ ɓa ɓɛ̀kìì-kalɛn, ɓɛ feèfèngì Bɛ̀ll, ɓɛ kikì ɓɛ̀yalì ɓaa ntoòtèɗ, ɓɛ̀ kɛɛ̀ foŋ kirɔɔ ki ɓum ɓɛ kii ɓɔ, ɓɛ̀ kɛɛ̀ risi ɓyom ɓi ɓi ri kìcèlì. 
Ɓɛ ɓa mɛ̀rem mɛ̀tèrɛn, ɓɛ ɓa kɛ̀ɛ̀ nyìighnyìg, ɓɛ kikì ɓɛ̀ɓɔlɛ, mɛ̀rem maa mɛ̀ kɛɛ̀ ɓanɛn, ɓɛ ɓa ɓɛ̀wolì-ɓum, ɓɛ ki ɓèeɓeèzɛ̀n ɓumɓɛ ɓɛɛ̀ kìki kirɔɔ, 
ɓɛ ɓa ɓɛ̀tɔ̀kɔ̀tɔkɔ, ɓɔ mɛ̀rem lɛ bùɓbùɓ, ɓɔ rì kalɛn ɓi nɗem, ɓɛ keesì rìyɛ̀y ɗi cɛɓ ki mɛmùù à cee Bɛ̀ll; 
ɓɛ ri rɔ̀ɓ ɓɛgherɛ̀n ɓi rìseesèè ɗi ɓidan, kìɓan kifog ɓɛ roòzɛ̀n com ki ki ri ìtèɗ wu righerɛ̀n. Ràɓsɛn mɛ̀kuu mɛ ɓum mɛ fɔlɔɔ. 
Ɓum ɓɛdɛŋ ɓɛ ɓi nɗaŋ waa ɓɛ ti ɓɛ ɗiŋɗàg ɓi ɓɛ̀naa, ɓɛ ɓangìì ɓɔɔ ɓɛ̀yiɓ ɓɛdɛŋ ɓɛ ɓɛ tɛtɛɛgh ǹkun wu ɓiɓe, ɓɛ ki ɓa ɓɛ̀yiɓ ɓɛ ɓìɓan ɓi ɓi mɛ̀mùù mɛ̀kuu mɛ̀kuu ɓyɛɛ̀ yeeyeèsì, ɓi ɗiɗì mɛ̀rem ɗì rìkɔ̀n; 
ɓɛ̀yiɓ ɓɛǹ ɓɛ ri lɔŋ cààmɛ̀n kìcèm ɓi cilag, kìɓan kifog ɓɛ̀ kɛɛ̀ ɓa ri ìtèɗ wulɛ ɓɛ kpaŋ ɓi nɗɛli wu ɓɛɛ yi saaɗ. 
Fɛlɛ yɛ̀ɛ Zyanɛs rì Zyamɓirɛs ɓɛ ramgà wɛ̀y ri Moyis, fɔlɔɔ nnɛ ɓumɓɛ̀n ɓɛɛ̀ ɗùùɗuu girig rì saaɗ, ɓɛ ri ɓumɓɛ nghay waa wu ti wù ɗimɛn bee, rìgherɛ̀n ɗyaa ɗi yiǹ lɛ ɗi ɓanɛ̀n di mɛ̀fèèghrɛn mɛ tanɛɛ ɓɔ. 
Wɔ̀lɛ ɓaa kɛ̀ɛ̀di ɓi beèbɛ̀y lɛ kìyèg kaa ki rikì ki ri ɓiì ghɛnɛɛ ɓi mis mɛ ɓum ɓɛ̀cèm fɛlɛ yɛ̀ɛ ki Zyanɛs rì Zyamɓirɛs ki ghɛnɛ̀ngà.
Ɓi ɓɛg wɔ̀ɔ̀, ù ghɛngà rìrèsì ɗyɛm̀ lɛ syeesyee, rì rìghɛghɛ̀ɓ ɗyɛm̀, rì ɓɛ̀fèg ɓɛm, ɗì rìgherɛ̀n ɗyɛm̀, ɗì rìnìɗ ɗyɛm̀ ɗi nɗem, rì ǹkɔ̀nɛ̀n wɛ̀m, rì kìsììrì kɛm̀, 
ù yii lɛ rì ǹ-yeesɛ̀n ànɛ ntuutulɛ̀n rì nyi, rì mɛ̀tɔɓ mɛ ǹwowoogh; rìkuu ɗi ntɔɓ aɗi ɗyɛɛ̀ɗi ǹɗɔ̀ɓi lɛ ǹghɛɛ ɓi a Aŋtyos rì Ikonyɔm rì a Listirɛ? Rìkuu ɗi ǹ-yeesɛ̀n aɗi ɗyɛɛ̀ɗi ǹɗɔ̀ɓi lɛ ǹtulɛɛ ɓi ri ɗyɔ, ǹki sìisiìrì nɗem? Wɔ̀lɛ Kan à ghɛɓsìghà mɛ̀ ɓi mɛ̀tɔɓ mɛ̀n mɛ̀cèm. 
Ki ri gì lɛ, ɓum ɓɛ̀cèm ɓɛ ɓɛɛ̀ kɔ̀nkɔn lɛ ɓɛɛ̀ ghɛɓ cɛɓ ki lɛ ɓɛ falɛ̀n rì Bɛ̀ll ɓi Yeesus Kiris lɛ kɔɔ̀kɔɔ̀, ɓɛ ri ɓiì tulɛɛ ri ǹ-yeesɛ̀n, à ɓum. 
Kìɓan kifog ɓìɓeɓtàg ɓi ɓum rì ɓɛ̀pwààpwaà ɓɛ ri ɓiì kɛ̀nkɛni lɔŋ beèbɛ̀y ɗì rìkìkì ɗi kiɓe, ɓɛ naànààzì ɓum bee lɛ ɓɔmiɗ ɓɔɔ ka rì ɓɛ̀ɗimɛn bee.
Wɔ̀ɔ̀ sììrɛn lɛ tiŋtiŋ ɓi kìɓan ki ù yilàkà, kɛɛ̀ki ǹtyweeyi wɔɔ wu ri miì; ù yii ŋwaànɛ ù yilàkà kìɓan kiǹ a lɔ̀ŋkii. 
À tumɛ̀n ɓi rìŋwɔɓti ɗyɔɔ, ù yii ɓìɓan ɓi ɓi kaàtà à Bɛ̀ll, ɓi ri lɛ ɓi fa wɔ̀ ɗyomzɛ̀n ɗi u ɓa rì cɛɓ, lɛ rìgherɛ̀n ɗi ù gherɛɛ Yeesus Kiris. 
Ɓìɓan ɓìcèm ɓi ɓi ri ɓìkànɛn, ɓi kanɛ̀ngà rì ìtèɗ wu Nghay à Bɛ̀ll, ɓi ki rì rì gɛɓsɛ̀n, lɛ ɓyɛɛ resag ɓum saaɗ, ɓi ki lɛ ɓɛɛ gherɛn, ɓi rɛsàg ɓìɓan ɓi zɛ̀ɗ, ɓi ki tɔɔsi ɓum ɓi cɛɓ ki saaɗ, 
lɛ mum à Bɛ̀ll a ɓa m̀pègsɛn lɛ kɔɔ̀kɔɔ̀, à ki ɓa ri bee inɛ lɛ a ki ɓìɓan ɓi syeesyee.
M̀ɓɔ̀ŋzaagh wɔ̀ ɓi mis mɛ Bɛ̀ll rì ɓi mis mɛ Yeesus Kiris ànɛ à ghɛ̀ɛ̀sɛɛ kì yɔ̀mi lɛ rì ɓum ɓɛ cem rì ɓìloŋ, rì ɓi ɗii ɗi risugtìì ɗii, rì kìlɔ̀ŋ kii, 
lɛ u kakali jɛ̀ɛ̀ ì Bɛ̀ll, ù sììrɛ̀n miì ɓyààmɛ̀n ɓìcèm, lɛ rì ɓi syeesyee rì ɓi ɓeɓtɛn; kìya lɛ ɓum ɓɛɛ gherɛn, fwààdag ɓum, ù rerèɓ ɓɔ, ù yi rìnìɗ ɗi nɗem, ù ki rèeresàg ɓɔ. 
Lɛ cààmɛ̀n kidɛŋ ki ri ɓiì ɓaà ki ɓum ɓaa cenɛnti ɓi riwowòg ɗi syeesyee à dɔgtɛ̀n, ɓɛ ri nɔ̀ɔnɔɔ̀tì lɔŋ ɓiɓan ɓi mɛ̀rem maa mɛɛ̀ kɔ̀nkɔ̀n, ɓɛ taŋzàg ǹkun wu ɓɛrèsàg, ɓɛ ɓɛɛ kpaakpaa ɓɔ ɓìɓan ɓi ɓyɛɛ̀ rɔɔrɔɔ ɓɔ rìwowòg; 
ɓaa ramdi ɓi mɛreè lɛ ɓɛɛ wog saaɗ, ɓɛ ri mɔ ɓiì ramì lɛ ɓɛɛ wowog mɛ̀kànkàn. 
Wɔ̀lɛ ɓi ɓɛg ànɛ a lɔ̀ŋkɔɔ, ɓèŋa rìmum ɗyɔɔ lɛ kɔ̀ɔ ghaasi wɛ̀ɛmiɗ ǹkpàn a com kidɛŋ, sììri nɗem ɓi mɛ̀tɔɓ, kìya kìsay ki ǹkalì-ɓɔlɛ, roozi kìsay kɔɔ lɛ syeesyee.
Ɓi san ànɛ a lɔ̀ŋkɛm̀, mɛ̀ nti lɛ com ki kifùna, cààmɛ̀n ki rìpɛ̀sɛ̀n ɗyɛm̀ kɛɛ̀ kɛ̀ɛ̀kɛɛyi. 
M̀mɛ ɗùù syeesyee à wɛ̀y, m̀mɛ lègsi kighɛŋii mɛ̀ree, ǹki ɓèŋ righerɛ̀n. 
Nni ɓigomìnɛ, tàm à rìkem ànɛ à rì tàm à saaɗ innɛ m̀ɓoŋɓoŋi, Kan ànɛ à rì ǹ-yɔ̀mì-ɓum ànɛ à rì lɛ saaɗ à rì mɛ̀ nyi ɓiì faà ŋwos anɛ̀n, nni àa mɛ̀ cɛ̀ncɛm nnɛ à rì ɓiì faà, kìɓan kifog à ɓiì faà ɓum ɓɛ̀cèm ɓɛ ɓɛ ɓoŋɓòŋgà rìsugtìì ɗii ri ǹkɔ̀nɛ̀n.
Kaaya bee inɛ u fyaŋziì kìyùu a lɔ̀ŋkɛm̀, 
lɛ Demas àa nɗinii mɛ̀ à kɛ̀n a Tesalonika, lɛ ɓìɓan ɓi ɓi cɛɓ ki gɛɛ̀nɛ ɓyɛɛ̀ kɔ̀nkɔn nyi; Kiresaŋsɛ àa nkɛ̀ɛ a Galasi, Tit à kɛ̀n a Dalmasii. 
Lukas cɛ̀ncii yɛɛ ri fɛ rì mɛ̀. Teray Marikus, ɓi yuiy ɓɛɛ̀ nyi, lɛ àrì mɛ̀ rì coo gɛɓsɛ̀n ɓi kìsay. 
Mɛ̀ɛ nɗomi Tisig a Efɛɛzɛ. 
I ù ti ɓiì yùu, ù yùy mɛ̀ rì rɛ̀ŋkweɗ wɛ̀m ànɛ ǹcàɗkày a Tirowas yɛ̀ɛ Karipus, rì ɓɛ̀kaàtà, à ɓiisɛ̀n gòò yi nyàm yi ɓɛ ti ɓɛ kàngì ɓɛ̀kaàtà miì.
Alɛgsaŋdirɛ ànɛ à rì ǹsyaàgh-ìrɛm, àa nkìi mɛ̀ kìɓe lɛɛ̀gwey; Kan à lèɓi gɛ nyi lɔŋ yɛ̀ɛ rìkì ɗii ɗi ri. 
Ù konàg girig ɗì nyi ɓisuulɛ à ɗùùghà rì ɓìɓan ɓi tì kpaaghà rì ìtèɗ.
Gɛ̀n i ǹtonto ìnɛ mɛ̀ɛ nɗì ɓi mɛ̀kpaà, mum àa nkɛ̀ɛ ɓi mɛ kìfoŋì nsoò bog, ɓɛ̀sɛ̀ɛ̀ ɓɛ̀cèm ɓɛ nɗinii mɛ̀, nni Bɛ̀ll à ghɛ̀ɛ̀sɛɛ ɓi ɓɔ kìnɔ̀ɔ̀tii ɓi rìkì ɗiǹ. 
Lɔŋ Kan yɛɛ ǹɗì mɛ̀ jàŋbog, à ki fa mɛ ìtèɗ, lɛ nghagsi jɛ̀ɛ̀ ì Bɛ̀ll lɛ kɔɔ̀kɔɔ̀, yɛ̀ɛ woòghrɛn ɓi mɛ̀ree mɛ ɓum ɓɛ̀cèm ɓɛ ɓɛ yin Ɓɛ̀yudɛ̀n fɔɔnnɛ ɓɛ nɗùnɛɛ mɛ̀ ɓi ŋwɔm wu kimonɗo. 
Kan à rì mɛ̀ ɓiì lɛgsii ɓiɓan ɓi ɓeɓtɛn ɓìcèm, à ki ghɛɓsi mɛ lɛ nɗiŋi ɓi kìlɔ̀ŋ kii ki ki ri aɗyòò. Nyi yɛɛ ghɛɛ̀sɛɛ rì rìkem fìɗyàɓ fikɔ̀ɔ̀. Ààmɛ̀n.
Tògsi Piriska rì Akilas rì naa ì ɓum ì Onezifɔɔr.
Erast àa nɗɔ̀ɓi a Kɔrɛŋt, ǹki càɗ Tirofim a Milɛ di a roròɓ.
Kaaya bee inɛ lɛ u yu di bùmà ì ka tumɛn ɓi. Eɓulus rì Pudaŋs rì Linus rì Kiloodya rì ɓɛ̀geni ɓis ɓɛ̀cèm ɓɛ togsaghiì wɔ̀.
Kan a ɓeŋ̀ ǹghay wɔɔ! Geesɛ̀n ì Bɛ̀ll yɛ̀ɛ ɓa rì mìni ɓɛsɛ̀ɛ̀ ɓɛ̀cèm. Ààmɛ̀n.
Mɛ̀ Pol ànɛ ǹɗì ǹkìì-kìsay a Bɛ̀ll, ǹki ɓa ti ǹkɛ̀nì-fìtom a Yeesus Kiris lɛ nsyoŋ̀ yì ɓumɓɛ ɓɛ ri ɓɛ̀ɓɔ̀nɛn lɛ ɓɛɛ gherɛn Bɛ̀ll, ɓɛ ki yi saaɗ ànɛ à rì yɛ̀ɛ rìgherɛ̀n ɗis ɗyɛɛ̀ kpaakpàà, 
kìɓan kiǹ kɛɛ sasaghii ɓi dyàɓɛn i cɛɓ ki fiɗyàɓ fikɔ̀ɔ̀, ki Bɛ̀ll ànɛ a maà pwàà ɓi a kàkà fìɗyàɓ, di ɓyààmɛ̀n ɓi a rìtumɛ̀n ɓi ka yin. 
Yɛ̀ɛ cààmɛ̀n ki ki ɓaghà kìsiŋdɛn ki kpagà, à kìghà lɛ jɛ̀ɛ̀ yìì yɛ̀ɛ yilɛn ɓi kìɓan ki à faghà mɛ̀ lɛ nlaàlamɓɛ̀n yɛ̀ɛ rìkalì ɗi Bɛ̀ll ànɛ à rì ǹghɛɓsì wìs ɗi ri.
Ǹkàni wɔ̀ Tit, kɔɔ̀kɔɔ̀ à man wɛm̀ ɓi rìgherɛ̀n ɗi ɗi ri ɓìsi bas, Bɛ̀ll à Seŋi wìs rì ǹkòrì wìs Yeesus Kiris, ɓɛɛ fa wɔ̀ lɛ rì geesɛ̀n, rì fyòoog.
Tit, mɛ̀ɛ ncàri wɔ̀ a Kirɛt lɛ u legsiì kìwòŋzaagh ɓiɓan ɓi ɓi kaka wɔɔ kɛ̀ɛ̀ rìwòŋzàg, ù ki rɛsi ti ɓɛ̀sɛ̀ɛ̀mɛn ɓɛ Kiseŋi ɓi bàn yìcèm lɔŋ yɛ̀ɛ mɛ̀ɛ ǹsiitaagh wɔ̀. 
Mum ǹcèm ànɛ ɓi ɓumɓɛ̀n à ghɛ̀ɛ̀sɛɛ kì ɓaà kɛ̀ɛ̀ kìɓan ki ɓɛ cɛmdɛ̀n, à ɓa giɓ bog, ɓɔn ɓii ɓɛ ghɛɛ̀sɛɛ kì ɓaà ɓɛ̀gherɛ̀n, ɓɛ̀ kɛɛ̀ ɓa ɓɔɓti ɓɛ ɓum ɓɛɛ̀ cɛɛcɛmdɛ̀n lɛ ɓɛ ri lɛ nyùùnyùùgh, nsoò lɛ ɓɛ ri rì ntoòtèɗ. 
Lɛ ki ghɛɛ̀sɛɛ lɛ ǹkɛ̀ɛ̀sì-kìseŋi a ɓa kɛ̀ɛ̀ tìcɔrɔɓ fɛlɛ yɛ̀ɛ m̀ɓèŋì ɓyom ɓi Bɛ̀ll; à ghɛ̀ɛ̀sɛɛ ɓi ki ɓaà rì kalɛn kɛ̀ɛ ɓa ŋwaà bim, kɛ̀ɛ ɓa kinɔɔ̀ mɛ̀rɔ̀g, kɛ̀ɛ ɓa ri ɓìgùg, kɛ̀ɛ ɓa ri kìsyɔ̀ɔ̀ ki lɛ a fɔngi mɔ̀ɔ̀ni ɓi kìcòò. 
Kìɓan kifog à ghɛ̀ɛ̀sɛɛ kì yiì rìghàɓ ɗi ɓɛ̀kèn, à keesì ɓìɓan ɓi syeesyee, à ɓa rì ɗyomzɛ̀n, à ɓa lɛ saaɗ, à ɓa ǹtɛnɛn ɓi mis mɛ Bɛ̀ll, à ki ɓìɓ nɗem, 
à sììrɛ̀n lɛ tiŋtiŋ ɓi kɔɔ̀kɔɔ̀ à jɛ̀ɛ̀ lɔŋ yɛ̀ɛ ɓɛ resìghà nyi yɔ̀, fɔlɔɔ nnɛ à rì ɓiì ɓaà rì ìtèɗ wulɛ a rereɓ ɓum yɛ̀ɛ syeesyee à dɔgtɛ̀n a rèrèsì, à ki kì lɛ ɓumɓɛ ɓɛɛ̀ ɗùùɗuu ri syeesyee à dɔgtɛ̀n ɓɛɛ yi lɛ ɓɔ yɛɛ ri ɓi zɛ̀ɗ.
Ǹkpaa fɔlɔɔ ɓisuulɛ ɓum lɛɛ̀gwey ɓɛ ri rì ntoòtèɗ, ɓɔ rì mɓog à ŋwɔm ɓɛ ki ɓa ri ǹ-yègsɛ̀n à ɓiìɓììsɛ̀n ɓi nyìinyìm à Ɓɛ̀yudɛ̀n ɓɛ ɓɛ ri ɓɛ̀kìristɛ̀n, 
ɓɛ ghɛɛ̀sɛɛ kì sìmi ɓumɓɛ̀n myɔm. Ɓɛɛ̀ ɓùuɓuùsì ɓɛ̀bimiɗ ɓɛ naa yi ɓum, ɓɛ rerèsì yɔ ɓìɓan ɓi ɓi ghɛɛ̀sɛɛ ɓi, lɛ ɓɛɛ fɔnfɔn mɔ̀ɔ̀ni mɛ ntoòrìɗ. 
Kìbog ki ɓi ɓɔ ki ki ri ǹkpaŋzì-ɓìɓan waà, ki kpaaghà lɛ: Mìni ɓumɓɛ a Kirɛt, ɓi ɓalag lɔŋ ɓɛ̀pwààpwaà cààmɛ̀n kìcèm, ɓì nyɛngì yɛ̀ɛ nyàm yi ɓi cog, ɓì ki ɓa ɓɛ̀ɓɔɓwɛɗ ɓɛ ɓɛɛ̀ fèfeg lɔŋ lɛ ɓìɗilàg. 
Jɛ̀ɛ̀ ìnɛ à kpaaghà ìnɛn ì rì miì, kìɓan kiǹ kɛɛ̀ki ù ghɛ̀ɛ̀sɛɛ ɓɔ kì fwààdaagh ù nyɛzì jɛ̀ɛ̀, di fɔɔnnɛ ɓɛɛ ɓa rì syeesyee à rìgherɛ̀n, 
ɓɛ̀ kɛɛ̀ ki ɓa lɛ ɓɛ falɛ̀n ɓi mɛ̀kànkàn mɛ Ɓɛ̀yudɛ̀n, rì ɓi ɓìdɔ̀gsɛna ɓi ɓumɓɛ ɓɛ lɔghii jɛ̀m rì saaɗ. 
Com kìcèm ki ri kì tɛnɛn ɓisuu ɓumɓɛ ɓɛ ri ɓɛ̀tɛnɛn, wɔ̀lɛ com kidɛŋ ki yin ki tɛnɛn ɓisuu ɓumɓɛ ɓɛ ri lɛ tɔɔtɔɓki, ɓɛ̀ kɛɛ̀ ɓa ɓɛgherɛ̀n, ɓisuulɛ ɗyomzɛ̀n rì nɗem waa, ɓi ri lɛ tɔɔtɔɓki. 
Ɓɛ ti ɓɛ kpaaghì lɛ ɓɔɔ yii Bɛ̀ll, kìɓan kifog ɓɛ roòròòzɛ̀n nyi ɓi mɛ̀kìkìì maa, ɓum ɓɛ ɓeèzɛɛ rìɓa ɗyaa ɗiǹ, ɓɛ ri rì ǹtoòtèɗ, ɓɛ̀ kɛɛ̀ ki ɓa ɓumɓɛ ɓɛ ri lɛ ɓɛ ki syeesyee à kìɓan nsoò bog.
Ɓi san wɔ̀ɔ̀, rèresi ɓum ɓìɓan ɓi ɓi ri lɔŋ yɛ̀ɛ syeesyee à dɔgtɛ̀n a kpaakpàà.
Ù kpaa ɓìtùg ɓi ɓum lɛ ɓyɛ̀ kɛɛ̀ nɔnɔ mɛrɔ̀g lɛɛ̀gwey, ɓɛ ghɛɛ̀sɛɛ kìɓaà rì rìmum, rì ɗyomzɛ̀n, ɓɛ ki ɓa ri ìtèɗ ɓi rìgherɛ̀n, rì ɓi nkɔ̀nɛ̀n, rì ɓi rìɓìɓ ɗi nɗem.
Ù kpaa ɓɛ̀sɛ̀ɛ̀mɛn ɓɛ ɓɛ̀yiɓ lɛ ɓɛ ghɛɛ̀sɛɛ girig kì ɓaà rì cɛɓ ki ɓum ɓɛ ri lɛ ɓɛ ghɛn lɛ ki ri cɛɓ ki ɓɛgherɛ̀n, ɓɛ̀ kɛɛ̀ ɓa ri mɛ̀wɔ̀wɔrì, ɓɛ̀ kɛɛ̀ ɓa ɓɛkpàn ɓɛ mɛrɔ̀g, ɓɛ ghɛɛ̀sɛɛ kìfafaa ɓɛsyeesyee ɓɛ deɓ, 
lɛ di ɓɛɛ resag ɓɛ̀yiɓ ɓɛ ɓwɛ̀ɗ yɛ̀ɛ ɓɛɛ keèsi lɛ rì ɓɛ̀yii ɓaa, rì ɓɔn ɓaa, 
ɓɛ ɓa rì ɗyomzɛ̀n, ɓɛ ɓeŋɗɛ̀n ɗì ndèŋì wu ɓidan, ɓɛ ɓa ɓɛ̀yiɓ ɓɛ ɓɛ foŋi ǹɗem rì gìlɛ̀n ìnɛ ɓi naa lɛ syeesyee, ɓɛ rɔɔtàg mɛ̀rem ɓɛ wog ɓɛ̀yii ɓaa, fɔɔnnɛ ɓum ɓaa fen ɓi jɛ̀ɛ̀ ì Bɛ̀ll.
Rereɓ girig ɓɛ̀dɛlì lɛ ɓɛɛ ɓa rì ɗyomzɛ̀n ɓi ɓìɓan ɓìcèm. 
Wɛ̀ɛmiɗ ù ɓa kìfèèghrɛnà ɓi rìkì ɗi ɓiɓan ɓi syeesyee, ù rèèrèsàg ɓum dɔgtɛ̀n inɛ ì rì ǹtɛnɛn, ɗì rìmum. 
Ɓìtòkì ɓyɔɔ ɓyɛɛ ɓa lɛ sɛɛghi sɛɛghi, kɛ̀ɛ̀ com ki ɓɛ fen miì, lɛ di ɓɛ̀bènàbena ɓis ɓɛɛ wog ǹtoòrìɗ, ɓɛ rɔɓ kɛ̀ɛ̀ kìɓan ki ɓeɓtɛn ki ɓɛ fen a lɔ̀ŋkis.
Ù kpaa ɓɛ̀kpàn lɛ ɓɛɛ wog ɓɛ̀masà ɓaa ɓi ɓìɓan ɓìcèm, ɓɛ puùpùɓsi ɓɔ mɛ̀rem, ɓɛ̀ kɛɛ̀ tùùzi kiɓan ki ɓɛ̀masà ɓaa ɓɛ kpaa, 
ɓɛ̀ kɛɛ̀ fyaasi com, wɔ̀lɛ ɓɛ ghɛɛ̀sɛɛ kì rèsii ɓyààmɛ̀n ɓìcèm lɛ ɓɛ ri ɓumɓɛ ɓɛ ghɛɛ̀sɛɛ kì tyweeyii lɛ kɔɔ̀kɔɔ̀, fɔlɔɔ nnɛ ɓi ɓìɓan ɓìcèm ɓɛ ɓiì kìi lɛ ɓum ɓɛɛ nyaàsi dɔgtɛ̀n ì Bɛ̀ll ànɛ à rì ǹghɛɓsì wìs.
Ɓisuulɛ geesɛ̀n ì Bɛ̀ll ìnɛ ì rì ǹsim à cɛɓ ɓisuu ɓum ɓɛ̀cèm, ì mɛ rèsɛ̀n, 
geesɛ̀n yìì inɛ̀n yɛ̀ɛ rèresi ɓisi lɛ ti roòzɛn cɛɓ ki kɛ̀ɛ̀ rìgherɛ̀n rì ɓìɓeɓtàg ɓi ɓiɓan ɓi ɓyɛɛ̀ kɔ̀ngi ɓum ɓi ziinɛ, tì ghɛɓ ɓi ziinɛ rì ɗyomzɛ̀n, tì ɓa lɛ saaɗ tì ki falɛn ɓi rìgherɛ̀n, 
cààmɛ̀n ki ti ka ɓoŋɓoŋ coo ŋwos a kìnyàà ànɛ à rì dyàɓɛn yis, tì ki ɓoŋɓoŋ ti rìkem ɗi Bɛ̀ll wìs anɛ à teŋmɛɛ, rì ǹghɛɓsì wìs Yeesus Kiris, 
ànɛ à falɛ̀ngà nyimiɗ ɓisu wis lɛ a pwaŋ̀ yì ɓìsi ɓi kìɓe mɛkuu mɛ̀cèm, à kì lɛ ti ɓa kìlɔ̀ŋ kitɛnɛn ki kɛɛ woòghrɛn ɗì nyi; ki falɛ̀n ɓi rìkìkì ɗi ɓiɓan ɓi syeesyee.
Ɓìɓan ɓi ù ghɛ̀ɛ̀sɛɛ kì kakalii ɓum ɓyɛɛ̀ ɓìn lɔɔ, ù tèètèèsì ɓɔ nyoo, ù ki fwààdag ɓɔ ɗì ìtèɗ wu rilàmì wùcèm wu ù rì rì wɔ. Kɔ̀ɔ gherɛn lɛ mum a sɛɛ̀ti wɔ̀.
Yiti ɓɔ lɛ ɓɛɛ ki ɓɛ̀làmì kìlɔ̀ŋ, rì ɓɛ̀gɔmìnà mɛ̀wog; ɓɛ ghɛɛ̀sɛɛ kì kìi com ki ɓɛ̀roɓɛ̀n ɓɛ tɔɔgh ɓɔ lɛ ɓɛɛ ki, ɓɛ ki fɛmɓɛn ɓi rìkì ɗi kiɓan kicèm ki ki ri lɛ syeesyee. 
Ɓɛ̀ kɛɛ̀ wɛ̀ɗ mum, ɓɛ ghɛɛ̀sɛɛ kì ɓaà ɓum ɓɛ fyòoog, ɓɛ ɓa rì syeesyee à nɗem, ɓɛ ghɛɓ lɔŋ lɛ fyòoog rì ɓum ɓɛ̀cèm. 
Ɓisuulɛ ɓìsi girig tì ɓaghà abɛ̀y kɛ̀ɛ̀ ɗyomzɛ̀n, ɓìsi rì ntoòtèɗ, ɓìsi ɓi rìɗim; tì ɓaghà ɓɛ̀kpàn ɓɛ ɓiɓan mɛkuu mɛ̀kuu, ɓi mɛ̀rem mɛɛ̀ kɔ̀ngì rì ɓi ɓyɛɛ̀ yɛ̀ɛ̀yi mɛmùù, tì ghɛghɛ̀ɓ ɓi rìgɛn rì ɓi m̀mììghrɛ̀n, tì ɓeɓèɓ ɓum, tì ki ɓèeɓeèzɛ̀n ɓìsi rì ɓìsi. 
Kìɓan kifog yɛ̀ɛ kìrɔɔ-nɗem à Bɛ̀ll ànɛ à rì ǹghɛɓsì wìs, rì ǹkɔ̀nɛ̀n ànɛ à rì rì nyi ɓisuu ɓum, ɓi resɛ̀ngà, 
nni à ghɛɓsìghà ɓìsi, àa ɓisuu ɓìɓan ɓi saaɗ, ɓi tì kìkìghà, lɔŋ à ghɛɓsìghà ɓìsi lɛ nɗem wu nyìinyìg wu à rì rì wɔ, rì ɗùùɗùù ɗi ɗi ti ɗi kilàg lɛ mum a ɓiìti kìyalɛɛ, rì rìkì ɗi Kìtɛntɛ̀ɛ̀n ki Nghay kɛɛ̀ kìlag lɛ mum a ghay nyɔɔnyɔn à mum. 
Bɛ̀ll à romgày Kìtɛntɛ̀ɛ̀n ki Nghay kìn ɓi ɓìsi lɛɛ̀gwey ɓi gòò ì Yeesus Kiris à ǹghɛɓsì wìs, 
lɛ di ti ɓa rì gàɓ ɓi dyàɓɛn i cɛɓ ki fiɗyàɓ fikɔ̀ɔ̀, yɛ̀ɛ geesɛ̀n yìì i mɛ kì lɛ ti ɓa lɛ saaɗ ɓi mis miì.
Jɛ̀ɛ̀ ìnɛ ì rì kɔɔ̀kɔɔ̀ à jɛ̀ɛ̀, fɔɔnnɛ nkɔ̀ngi lɛ u siìrɛn ɓi rìkpaakpàà ɗi yɔ̀ di fɔɔnnɛ ɓumɓɛ ɓɛ gherɛ̀ngà Bɛ̀ll ɓɛɛ teèsi nyoo lɛɛ̀gwey, ɗì rìkìkì ɗi ɓiɓan ɓi syeesyee kìɓan kiǹ kɛɛ rɔɔtɛɛ ki ki ɓa ri gɛɓsɛ̀n ɓisuu ɓum. 
Kìɓan kifog, lɛgha nyoey yi kɛ̀ɛ̀-su ɗì rìɓààɓààsì ɗi boo, rì ɓɛsaaka, rì rìkààkàdàg ɓi kìɓan ki ɓidɔ̀gsɛna, ɓìɓan ɓiǹ ɓìcèm ɓi ghɛɓsii ɓi, ɓyɛ̀ kɛɛ̀ ki ɓa com. 
I ŋwaàdɛŋ à yùu rì kìɓùùsì ki lɛ gasɛ̀n yɛ̀ɛ kpi ɓi nyìinyìm à ɓɛ̀gherɛ̀n, rɔ̀gsɛn nyi gɛ̀n yiɓɛɛ̀, ajɛ̀m ìnɛn, foŋa nyi ɓi nwɔŋì. 
Ù yii lɛ rìkuu ɗi mum ɗi fɔlɔɔ ɗi ri ɓi kìɓeɓtàg ki bee, ɗi kikì kìɓe, di ɗyɛɛ̀ faafàlɛ̀n ɗyɔmiɗ zɔɔ.
Yɛ̀ɛ ǹɗi rom yi wɔ̀ Aritemas nsoò lɛ Tisig, ù fyaŋzìì mɛ̀ kìyùu ki tanɛɛ a Nikopolis lɛ wɔɔ nnɛ mɛ̀ɛ nkpaa lɛ ǹɗì ɓiì ghagsii bùmà. 
Pègsɛn ɓìɓan ɓi ɓi rìkɛ̀ɛ̀ ɗi Zenas ànɛ à rì coo ǹɗèsàg-ɓìdɔ̀gsɛna, rì Apolos ɓi lèg ànɛ lɛ com kidɛŋ kɛ̀ kɛɛ̀ kaarɛn ɓɔ. 
Ki ghɛɛ̀sɛɛ lɛ ɓumɓɛ ɓi nɗaŋ wis ɓɛɛ yilɛn rì rìkìkì ɗi ɓiɓan ɓi syeesyee lɛ kɔɔ̀kɔɔ̀, fɔɔnnɛ ɓɛ ri ɓiì kìkii ɓɛ̀gɛni-ɓiɓan ɓɛ ɓɛ ghɛɛ̀sɛɛ kì kìlɛɛ lɛ fyɛ̀ɗ yɛ̀ɛ ɓɛ̀ kɛɛ̀ rɔ̀ɓ kɛ̀ɛ̀ ɓìɗùn.
Ɓum ɓɛ̀cèm ɓɛ ɓɛ ri fɛ rì mɛ̀ ɓɛ togsaagh yì wɔ̀. Wɔ̀ɔ̀ tògsi ɓum ɓɛ̀cèm ɓɛ ɓɛ ti ɓɛ keesàg ɓìsi ɓi rìgherɛ̀n. Geesɛ̀n ì Bɛ̀ll yɛ̀ɛ ɓa rì mìni ɓɛ̀sɛ̀ɛ̀ ɓɛ̀cèm.
Mɛ̀ Pol ànɛ ǹɗì kìmbùŋ ɓisuu Yeesus Kiris ɓɛɛ̀ geni wɛ̀m ànɛ lɛ Timote, ɓìsi yɛɛ kani lɛ rì Filemɔŋ à reŋkàŋ wìs a ǹɗem, ànɛ ti kìki kisay kifog rì nyi, 
rì geni wìs a giɓ anɛ lɛ Apya, rì reŋkàŋ wìs anɛ lɛ Arisip ànɛ ti ɗùùɗuu nɗaŋ ɗi nyi, rì Kìseŋi ki Kiris ki ki ti ki taŋzàg ɓi naa yɔ̀ɔ̀. 
Bɛ̀ll à Seŋi wìs rì Kan Yeesus Kiris ɓɛɛ fa mìni lɛ rì geesɛ̀n rì fyòoog.
Ǹti ǹfafà Bɛ̀ll wɛ̀m ɓìtògsɛ̀n cààmɛ̀n kìcèm, ǹki yiiyitì wɔ̀ ɓi bɔ̀ŋzɛ̀n yɛm̀, 
lɛ ǹti ǹwowòg di ɓɛɛ̀ kpaakpaa nkɔ̀nɛ̀n, rì ntyweeyi, ɓi u rèresi ɓi san ànɛ yɛ̀ɛ Kan Yeesus rì ɓisuu ɓɛgherɛ̀n ɓɛ̀cèm. 
Ǹti ǹtɔkì nyi lɛ, rìɓa ɗi ù rì ǹɗàrɛn ri ɓìsi ɓi rìgherɛ̀n ɗyɛɛ ki lɛ u konag kì yiì kìrɔɔ kìcèm ki tì rì rì kɔ ɓi cɛɓ ki ti ghɛghɛɓ nɗaŋ ri Kiris. 
Lɛ mɛ̀ɛ nwoogh kìnyàà lɛɛ̀gwey nɗem wu ki kpì mɛ ɓi ɗùm lɛ ǹkɔ̀nɛ̀n ànɛ ù rì rì nyi; ɓisuulɛ mɛ̀rem mɛ ɓɛgherɛ̀n mɛ mmaa lɛ fyòoog lɛ kìsay kɔɔ, geni wɛ̀m.
Kìɓan kiǹ kɛɛ̀ki, nsoò yɛ̀ɛ Kiris à mɛ fa mɛ ìtèɗ lɛɛ̀gwey lɛ nsiŋdɛn wɔ̀ ɓìɓan ɓi ù ghɛ̀ɛ̀sɛɛ lɛ ù kìkì, 
ki mɓiisɛɛ mɛ̀ kì kɔ̀ni lɛ mɓɔŋzi wɔ̀ ɓi nkɔ̀nɛ̀n. Ɓi rìɓa ɗi mɛ̀ Pol ǹɗì ɗi kìtùg ki mum, à kɛ̀ɛ̀dì kì ɓaà lɛ ɓigomìnɛ ǹɗì kìmbùŋ ɓisuu Yeesus Kiris. 
M̀ɓɔ̀ŋzaagh wɔ̀ ɓisuu Onezim à man wɛm̀ ànɛ ǹ-yali ɓi Kiris di ǹɗì ɓi naà-zày. 
Nnyɛɛ ǹɗìlàg wɔ̀ kɛ̀ɛ̀ gɛɓsɛ̀n abɛ̀y; wɔ̀lɛ ɓigomìnɛ, à ti ɓìsi rì gɛɓsɛ̀n lɛ rì mɛ̀ rì wɔ̀. 
M̀pɛ̀ɛ̀zii yì wɔ̀ nyi kìromìì; nyii ri fɛlɛ yɛ̀ɛ kìkàɓ kɛm̀ ki nyoo kidɛŋ.
Mɛ̀ m̀mɛɛ̀ ɓa ri zày ìnɛ lɛ nɗɔɓ fɛ rì nyi, lɛ a ghɛɛ̀ghɛ̀ɓsì mɛ̀ ɓi sìg wɔ̀ɔ̀ cààmɛ̀n ki ǹkaka rì bɛn ɓisuu Syeesyee à Ɓɔlɛ. 
Wɔ̀lɛ mɛ̀ ǹkɔ̀ni ɓi lɛ nki fɔlɔɔ di ǹka wog ɓi fèg wɔ̀ɔ̀, lɛ kìrɔɔ ki ù rì lɛ ù kì mɛ̀ kɛ̀ kɛɛ̀ ɓa yɛ̀ɛ ù kìi kɔ ɓi kàŋbɛn, kɛɛ ɓa kìɓan ki wɛ̀ɛmiɗ ù ɓekii rì syeesyee wɔ̀ɔ̀ a ǹɗem. 
Ɓaà yi ɓi Onezim àa nɗì lɛ à ghasɛ̀n ɗì wɔ̀ ɓi maa cààmɛ̀n lɛ di a sugtiì wɔ̀ ɓi ɓyàg rìsugtìì ɗi isuùcèm, 
kɛ̀ɛ ɓa ti ǹkpàn, kìɓan kifog rìɓa ɗii ɗi cee ɗi ǹkpàn a zɛy, à ɓa maaseŋi wìs a ǹɗem; i à ki ti maaseŋi wɛ̀m à ǹɗem, à rì ɓiì ɓaà girig aŋkɔ̀ɔ̀ à cee fɔlɔɔ, lɛ rì ɓi bee inɛ ɓi mɛ̀mùù rì ɓi ìnɛ ɓi rìgeni ɗi ɓi Kan ɓiɗùm. 
I ki ri lɛ, u seesee mɛ lɛ roŋkàŋ, ghàɓa nyi yɛ̀ɛ ù rì lɛ ù ghàɓ mɛ̀. 
I à sɛ̀rìghà kìɓan kidɛŋ rì wɔ̀ nsoò lɛ à rì wɔ̀ rì pon, foŋa ɓi nɗem lɛ ntɛ̀g wu miì wu seesee mɛ̀. 
Mɛ̀ Pol yɛɛ kaniì kìɓan kiǹ rì càg kɛm̀ lɛ, ǹɗì wɔ̀ ɓyɔ ɓiì lèɓi; yɛ̀ɛ kɛ̀ɛ n-yiti wɔ lɛ ù rì mɛ̀ rì pon, pon anɛ̀n yɛɛ ri lɛ cɛɓ kɔɔ kɔmiɗ. 
Ɛ̀ɛ̀ geni wɛ̀m, kìya mɛ̀ kìsay kiǹ ɓi nkɔ̀nɛ̀n à Kan, fɔɔsi mɛ̀ ǹɗem ɓi Kiris ɓiɗùm.
Yɛ̀ɛ ǹɗì rì ǹtyweeyi lɛ ù ɓiì kìi com ki ǹtɔɔgh, fɔɔnnɛ ǹkàniì wɔ̀; ǹki yii lɛ ù ɓiì kìi com ki ǹkpaa, ù ceesàg.
Ǹkpaatii wɔ̀ lɛ u pegsɛn mɛ̀ kìden ki naa ɓisuulɛ ǹɗì rì dyàɓɛn lɛ bɔ̀ŋzɛ̀n yin yi ri ɓiì kìi lɛ ɓɛɛ pɛɛ̀ziì mɛ̀ a lɔ̀ŋkin.
Epafiras ànɛ à rì reŋkàŋ wɛ̀m ànɛ tì rì ɓi naà-zày rì nyi, ɓisuu Yeesus Kiris 
à tɔkii yì wɔ̀, Marikus rì Aristarikɛ rì Demas, rì Lukas ɓɛ ɓɛ ri ɓɛ̀reŋkàŋ ɓɛm ɓɛ kisay ɓɛ togsaagh yì girig wɔ̀.
Geesɛ̀n ì Kan Yeesus Kiris yɛ̀ɛ ɓa rì mìni.
Ɓi mɛ̀ru mɛ ajɛ̀m, Bɛ̀ll à tòòghrɛ̀ngà rì ɓɛ̀seŋi ɓis gɛ̀n lɛɛ̀gwey, bee lɛ bee ɓi ŋwɔm wu ɓɛkpaŋzì-ɓìɓan, 
nni ɓi mɛ̀ru mɛ siitòn mɛ, àa ntòòghrɛɛ rì ɓìsi ɓi ŋwɔm wu Man wiì, man ànɛ̀n innɛ à rɛsìghà lɛ a teɗ ɓìɓan ɓicèm; rì nyi nnɛ Bɛ̀ll à kìghà lɛ rì ɗyoo rì zi. 
Man ànɛ̀n à rì cììghziŋ ki rikem ɗi Bɛ̀ll, à ɓa tì syeesyee à kìfèèghrɛnà ki ɓi rìɓa ɗi yɛ̀ɛ Bɛ̀ll à rì, à lènlemi ɓyom ɓìcèm rì jɛ̀ɛ̀ yìì inɛ ì rì rì ìtèɗ. Yɛ̀ɛ à lègsìghà zòghɛ̀n ìnɛ ɓi ɓìɓe ɓi ɓum, fɔɔnnɛ à kɔ̀rìghà ɓi ɗyoo ɓiɗùm, ɓi weèlem à Bɛ̀ll ànɛ à làŋi mɛ̀tèɗ mɛcèm.
Man à Bɛ̀ll à mɛ cee ɓum ɓɛ titom lèg ànɛ lɛ, Bɛ̀ll à mɛ fa nyi ɗii ɗi ɗi laŋi ɗi nkaa. 
Ɓisuulɛ Bɛ̀ll à ka kpaaghà ɓi ŋwaà fìtom adɛŋ lɛ: Ù rì Man wɛm̀, à tumɛ̀n gɛɛ̀nɛ, ǹti soŋì, nsoò lɛ: Mɛ̀ ǹɗì nyi ɓiì ɓaà Seŋi, nyii ɓa mɛ̀ Man.
Wɔ̀lɛ, Bɛ̀ll à ɓaghà à ti ɓiì romìì Man à ǹtonto wiì ɓi ziinɛ, à kpaa lɛ: Ɓum ɓɛ titom ɓɛ Bɛ̀ll ɓɛ̀cèm ɓɛ ghɛɛ̀sɛɛ nyi kì ɓɔgsii.
Ɓi ɓɛg ànɛ a ɓum ɓɛ titom, à kpaaghà lɛ: Bɛ̀ll a kìlag lɛ: À ghaasì ɓum ɓii ɓɛ titom bɛ̀ɓ, à ki ghaasi ɓɛ̀kìì-ɓìsay ɓii nɗoò wu ɗuu.
Wɔ̀lɛ ɓi ɓɛg ànɛ yɛ̀ɛ Man, à kpaa lɛ: wɔ̀ Bɛ̀ll ìkɔ̀ɔ̀ wɔɔ wu rilàmì wu ri fiɗyàɓ fikɔ̀ɔ̀, kìgeŋ kɔɔ ki rilàmì, ki ri kìgeŋ ki rilàmì ɗi saaɗ.
Ù keesìghà saaɗ, ù ɓèèzɛ̀n kìɓe kìɓan kiǹ kɛɛ̀ki wɔ̀ Bɛ̀ll, Bɛ̀ll wɔ̀ɔ̀ a mɛ ɓɔ̀n wɔ, à siŋì wɔ̀ mɔ̀ɔ mɛ nnyaasɛ̀n à càɗ ɓɛ̀roŋkàŋ.
À kpaatìghà lɛ: Kan, wɔ̀ yɛɛ kighà zi a rìtumɛ̀n, nsoò ɗyoo ɗi ri girig kìsay ki ɓyàg ɓyɔɔ ɓyɛɛ kiì.
Ɓyom ɓìn ɓìcèm ɓi ri ɓiì ɗyaŋì kìɓan kifog wɔ̀ɔ̀ rɔ̀ɓ; ɓìcèm ɓi ri ɓiì rùni yɛ̀ɛ kìlàà;
ù tag ɓyɔ yɛ̀ɛ ɓɛɛ̀ taki rɛ̀ŋkweɗ, ɓɛ koɓsɛ̀n ɓyɔ yɛ̀ɛ ɓìlàà, kìɓan kifog, wɔ̀ɔ̀ kɔ̀kɔrii lɔŋ zìŋ ɓi-kɔ̀ɔ̀, cɛɓ kɔɔ kɛ̀ kɛɛ̀ ɓa ri ǹɗèè.
Bɛ̀ll à ka kpaaghà ɓi ŋwaà fìtom adɛŋ lɛ: Kɔ̀ri mɛ̀ fɛ ɓi weèlem à kpaŋ yɛ̀ɛ ǹɗì ɓiì ghaasii ɓɛ̀bènàbena ɓɔɔ kiɓoŋ ki u rɛsag mɛ̀kòò miì.
Ɓum ɓɛ titom ɓɛ̀cèm ɓɛ yin nya mɛ̀ghay mɛ mɛɛ̀ kìki Bɛ̀ll kìsay? Mɛ ki ɓa lɛ, nyi yɛɛ romi mɔ lɛ mɛɛ kɛǹ kì ghɛɓsii ɓum ɓɛ̀cèm ɓɛ ɓɛ ghɛɛ̀sɛɛ kì terì gàɓ ɓi gòri ì Bɛ̀ll?
Kìɓan kiǹ kɛɛ̀ki tì ghɛ̀ɛ̀sɛɛ kì ɓiisɛɛ ki ɓaà ɓɛ̀ sììrɛn ɓi ɓìɓan ɓi tì wokà di tì kɔ̀ni ɓi lɛ, ti ɗyaŋ. 
Ɓisuulɛ kìɓan ki ɓum ɓɛ titom ɓɛ kpaaghà ki kilɛ̀ngà; fɔɔnnɛ mum bimiɗ ànɛ à fogà ɓi nɗem rì kìɓan kiǹ nsoò lɛ, à ɓèn kìwoògh com ki ɓɛ kpaaghà, à tekà deɓ inɛ ì ghɛ̀ɛ̀sɛ̀ngà rì rìkì ɗii. 
Nni lannɛ tì rì ɓiì kìi lɛ tyɛ̀ ki teɗ deɓ di tì sɛɛtii coo gòri yɛ̀ɛ ìnɛ? Kan nyimiɗ a lokà kìkpaà kìɓan ki gòri ìnɛ̀n, fɔɔnnɛ ɓumɓɛ ɓɛ wokà di a kpaakpàà ɓɛ siìràkà ɓìsi kì rèsii saaɗ ànɛ miì. 
Bɛ̀ll à ki sìisiìràg rìkalì ɗyaa lɛ rì ɓìrèmzɛnà, rì ɓɛ̀koŋnyoo ɓɛ ɓiɓan rì dàm mɛ̀kuu mɛ̀kuu, rì mɛ̀fafàà mɛ Kitɛntɛ̀ɛ̀n ki Nghay mɛ a kàakàɓsì lɔŋ yɛ̀ɛ ki kɔni nyi.
Ɓisuulɛ, àa ɓum ɓɛ titom ɓɛɛ̀ɓɛ Bɛ̀ll à faghà nyɔnyɔn à zi anɛ a yùyuiy lɛ ɓɛɛ lami; nyɔnyɔn à zi anɛ̀n nnɛ tì kpaakpàà. 
Kɔlɛ ŋwaàdɛŋ à kpaaghà jàŋ idɛŋ ɓi kaàtà à Bɛ̀ll lɛ: Mum innɛ cɛ, ɓi ɗi lɛ wɔ̀ Bɛ̀ll u yitag nyi? Nsoò man à mum, à rì cɛ lɛ u teki ntɔɓ ɓisu wìì?
Ù sɛɛ̀dìghà rìɓa ɗii ɓi maa cààmɛ̀n, lɛ ɗyɛ̀ kɛɛ̀ kpaŋdi yɛ̀ɛ ɗi ɓum ɓɛ titom, ù waasì nyi lɛ, rì rìkem, rì nnyaasɛ̀n fɛlɛ yɛ̀ɛ tàm à mɛ̀fòm.
Ù fogà nyi ɓyom ɓìcèm a mɛ̀kòò lɛ a lami ɓyɔ̀. Yɛ̀ɛ ɓɛɛ̀ kalag lɛ: À faghà nyi ìtèɗ wulɛ, a lami ɓyom ɓìcèm fɔlɔɔ a rèsii lɛ: À faghà mum ìtèɗ wulɛ a lami ɓyom ɓìcèm kɛ̀ɛ̀ ki ki lɔɔ̀sɛɛ. Nsoò fɔlɔɔ, ɓìsii ka ghɛn ɓi ɓigomìnɛ lɛ, ɓyom ɓìcèm ɓi ti ɓi rìlàmì ɗi mum. 
Kìɓan kifog, roànɛ ɓɛ sɛɛ̀dìghà rìɓa ɗii ɓi maa cààmɛ̀n lɛ ɗyɛ̀ kɛɛ̀ kpaŋdi yɛ̀ɛ ɗi ɓum ɓɛ titom yɛɛ ri Yeesus, nyi nnɛ ti seesee yɛ̀ɛ ɓɛ mɛ waasi rìkem, rì ǹnyaasɛ̀n ɓisuu riwù ɗi à wughà; lɛ à wughà ɓisuu ɓum ɓɛ̀cèm lɛ geesɛ̀n ì Bɛ̀ll. 
Ɓisuulɛ Bɛ̀ll ànɛ à kìghà ɓyom ɓìcèm, ànɛ à ki rì rì ɓyom ɓìcèm, nnyɛɛ̀ ki kìghà lɛ ɓɔn lɛɛ̀gwey ɓɛɛ teɗ gàɓ ɓi rìkem ɗii, ɓi bee ì rìkɛŋ, a ki lɛ Yeesus ànɛ à rì ǹto wu gòri yàà, a kpaŋ ɓi nɗɛli wu, kɛ̀ɛ ɓa ri kìɓan ki fenɛn a lɔ̀ŋkii. 
Ɓisuulɛ rì ǹtɛɛ̀zì ɓum, rì ɓumɓɛ à tɛɛ̀zii ɓɛ fuu yì yɛ̀ɛ mum bog, ɓisu wìn miì nnɛ ki yeesii ɓi nyi lɛ a regi ɓɔ lɛ, ɓɛ̀geni ɓii, 
yɛ̀ɛ à kpaaghà lɛ: Ǹɗì ɓiì ghagsii ɓɛgeni ɓɛ̀m ɗii ɗyɔɔ, ǹkemzì wɔ̀ ɓi nyìinyìm à ǹtaŋzɛ̀n.
Rì tì lɛ: Ǹɗì ɓiì faà ǹtyweeyi wɛm̀ ɗì nyi. Rì tì lɛ: Rì mɛ̀ rì ɓɔn ɓɛ Bɛ̀ll à faghà mɛ̀, ɓìsi ɓɛɛ̀ ɓɛ lɛ̀.
Nni fɔlɔɔ nnɛ yɛ̀ɛ ɓɔn ɓɛ ri lɛ, rì nyoo ì mɛ̀mùù, rì bwaɓ, nyi girig à tekà nyoo ìnɛ̀n lɛ, di a ghaàsi Satàn ànɛ à rì rì ìtèɗ wu riwù com ki zɛy, ɓi rìwu ɗi à wughà 
à ki ghɛɓsi ɓum ɓɛ̀cèm ɓɛ ìris wu riwù wu fogà ɓi rìkpàn cɛɓ kaa kicèm. 
Ɓisuulɛ, àa ɓum ɓɛ titom ɓɛɛ̀ɓɛ à yùu ɓà kìghɛɓsii, lɔŋ dòò yi Abiraham. 
Kìɓan kiǹ kɛɛ̀ki à ghɛ̀ɛ̀sɛ̀ngà kì pisɛɛ ɓɛgeni bee yicèm lɛ, di a ɓa rìfòm ɗi ɓɛpìrɛɛtìrɛ̀ ɗi ɗi ri rì nɗem wu nyìighnyìg, ɗi kikì kìsay ki Bɛ̀ll lɔŋ yɛ̀ɛ ki ghɛɛ̀sɛɛ, lɛ ɗyɛɛ soò ɓìɓe ɓi ɓum ɓɛ kilɔ̀ŋ. 
Lɛ yɛ̀ɛ nyimiɗ a tulɛ̀ngà rì mɛ̀fèèghrɛn, à wog rìkɛŋ à rì lɛ à ghɛɓsì ɓumɓɛ ɓɛ ri ɓi mɛ̀fèèghrɛn.
Nni fɔlɔɔ nnɛ, mìni ɓɛ̀geni ɓɛ̀m ɓɛ ɓi rìgherɛ̀n ɓɛ ɓi rì rì gàɓ ɓi nɗeèghreŋi wu Bɛ̀ll, seeseena Yeesus ànɛ Bɛ̀ll à romgày lɛ a ɓa rìfòm ɗi ɓɛpìrɛɛtìrɛ̀ ɗi ɓi rìgherɛ̀n ɗi ɓìsiì làalam̀ɓɛ̀n. 
Yeesus à kìghà Bɛ̀ll ànɛ à faghà nyi kìsay kiǹ mɛ̀wog, lɔŋ yɛ̀ɛ Moyis à kighà, ɓi naà-Bɛ̀ll bimiɗ. 
Lɛ ɓɛ ghɛngà lɛ, à ghɛ̀ɛ̀sɛɛ kì terì rìkem ɗi ɗi cee ɗi Moyis, fɔɔnnɛ ŋwaànɛ à toŋi mɛɛ, à ti à kemgì à cee mɛɛ mɔmiɗ mɛ à toŋi. 
Mɛɛ mɛcèm mɛ ri rì ŋwaànɛ à toŋi mɔ, nni ǹtoŋì ɓyom ɓìcèm yɛɛ ri lɛ Bɛ̀ll. 
Ɓi ɓɛg ànɛ yɛ̀ɛ Moyis, à kìghà mɛ̀wog yɛ̀ɛ ki ghɛɛ̀sɛɛ, ɓi naà-Bɛ̀ll bimiɗ, à ɓaghà ǹkìì-kìsay anɛ à ghɛ̀ɛ̀sɛ̀ngà kì ghagsii ɓiɓan ɓi ɓi ghɛɛ̀sɛ̀ngà kì kalɛɛ. 
Wɔ̀lɛ Kiris à rì rì mɛ̀wog fɛlɛ yɛ̀ɛ Man ànɛ àrì beèbɛ̀y ɓi naa yìì; naa ìnɛ̀n yɛ̀ɛ ri lɛ ɓìsi, i tì ɓèŋi à kpaŋ a rìsugtɛ̀n lɛ rì kɔɔ̀kɔɔ̀ à ǹtyweeyi rì dyàɓɛn inɛ ti saasanɛ̀n.
Kìɓan kiǹ kɛɛ̀ki, i ɓì woogh jɛ̀ɛ̀ yìì gɛɛ̀nɛ fɛlɛ yɛ̀ɛ Kìtɛntɛ̀ɛ̀n ki Nghay ki ti ki kalàg,
kɛ̀ ɓi tèèsi mɛrem min fɛlɛ yɛ̀ɛ ɗi ɓì kìghà nyi ntoòtèɗ ŋwos anɛ ɓì fèèghrɛ̀ngà nyi ɓireɓ,
jàŋ inɛ ɓɛ̀seŋi ɓin ɓɛ feèghrɛ̀ngà mɛ̀ lɛ ɓɛɛ ghɛǹ com ki ǹɗì lɛ ǹkì, nsoò yɛ̀ɛ ɓɛ ghɛngà ɓìɓan ɓìcèm ɓi ǹkìghà ɓi bèg mɛ̀tin mɛɓɛɛ̀.
Fɔɔnnɛ ǹwokà bim ri gbàà ì ɓum ìnɛ̀n, ǹkpaa lɛ: mɛ̀rem maa mɛɛ̀ pwààpwaa ɓɔ cààmɛ̀n kìcèm, ɓɛ wokà ɓi ɓiɓan ɓi ǹtɔtɔ̀kà ɓɔ lɛ ɓɛɛ ki.
Fɔɔnnɛ ǹkànɛ̀ngà bɛ̀ɗ ɓi bim inɛ ǹwokà, ǹkpaa lɛ: Ɓaa ɗiŋi ɓi ɓi jàŋ inɛ m̀pègsɛ̀ngà lɛ ɓɛ ri fɔɔsɛn wɔɔ, nsoò ŋwos.
Ɓɛ̀geni ɓɛ̀m, konaaghna lɛ, ŋwaàdɛŋ ànɛ ɓi mìni kɛ̀ɛ ɓa ri nɗem wu ɓeɓtɛn, wu wu ri kɛ̀ɛ̀ rìgherɛ̀n ɓi lèg ànɛ a ghasɛn ɗì Bɛ̀ll ànɛ à rì cem. 
Kìɓan kifog, reerèɓɓɛɛna ɓɛ̀ŋwos ɓɛ̀cèm à kpaŋ cààmɛ̀n kìcèm ki ɓɛ ri lɛ ɓɛ kalì lɛ gɛɛ̀nɛ, di fɔɔnnɛ kìbog ki ɓi mìni kɛ̀ kɛɛ̀ càrɛn lɛ nɗem wii wɛɛ teɗ ɓiɗùm di kìɓe kaa yègsi nyi. 
Lɛ tì rì ɓum ɓɛ ɓɛɛ̀ kɛ̀ɛ̀kɛɛ nɗaŋ ri Kiris, di tì sììrɛɛ lɛ, ti ɓeŋ̀ ǹtyweeyi wu tì ɓaghà rì wɔ a rìtumɛ̀n. 
Lɔŋ yɛ̀ɛ ki ri kìkaliyɛn lɛ: I ɓì woogh jɛ̀ɛ̀ yìì gɛɛ̀nɛ, kɛ̀ ɓi tèèsi mɛrem fɛlɛ yɛ̀ɛ ɗi ɓì kìghà nyi ǹtoòtèɗ.
Ɓɛ̀ghɛn ɓɛɛ wokà kɔm jɛ̀ɛ̀ ì Bɛ̀ll ɓɛ ki kì nyi ntoòtèɗ? Lɔŋ ɓum ɓɛ̀cèm ɓɛ Moyis à kpaŋzighày a Egiɓtɛn. 
Ɓɛ̀roɓɛ be ɓɛɛ̀ɓɛ à wokà bim ri ɓɔ à kpaŋ bèg mɛ̀tin mɛɓɛɛ̀? À wokà bim ɗi ɓumɓɛ ɓɛ kighà kìɓe, ɓɔ yɛɛ wuwùghà di ɓɛɛ̀ kpìkpi wɔɔ ɓireɓ. 
Ɓɛ̀ghɛn ɓɛɛ̀ɓɛ à kànɛ̀ngà bɛ̀ɗ lɛ ɓaa ɗiŋi ɓi ɓi jàŋ inɛ à pègsɛ̀ngà lɛ ɓɛ ri fɔɔsɛn wɔɔ? Lɔŋ ɓumɓɛ ɓɛ kighà nyi ǹtoòtèɗ ɓɛɛ̀ɓɛ à kpaaghà. 
Ɓìsii ghɛɛ gì lɛ, ɓɛ ɓaghà ɓi lɛ ɓɛ ɗiŋì ɓi jàŋ i rìfɔɔsɛ̀n ìnɛ̀n ɓisuulɛ ɓɛ ɓaghà ɓi ri rìgherɛ̀n.
Nni cààmɛ̀n kìcèm ki yɛ̀ɛ ǹkàg wulɛ ɓum ɓɛɛ ɗiŋi ɓi rìfɔɔsɛ̀n ɗii wu kaka, tì ghɛ̀ɛ̀sɛɛ kì konaagh lɛ, ŋwaàdɛŋ ànɛ ɓi mìni kɛ̀ɛ ɓa ri fèg ànɛ lɛ nyii kpaŋi di cààmɛ̀n kaa ceè. 
Ɓisuulɛ Syeesyee à Ɓɔlɛ à mɛ kalɛn a lɔ̀ŋkis lɔŋ yɛ̀ɛ à kalɛ̀ngà a lɔ̀ŋkaa. Wɔ̀lɛ jɛ̀ɛ̀ ìnɛ ɓɛ wokà, ì ghɛɓsìghà ɓi com, ɓisuulɛ ɓɛ wokà yɔ̀, ɓɛ̀ kɛɛ̀ teɗ yɔ̀ ri rìgherɛ̀n. 
Ɓi ɓɛg ànɛ a ɓìsiɓɛ tì gherɛɛ, tì rì ɓiì ɗiŋii ɓi rìfɔɔsɛ̀n ɗi Bɛ̀ll à kpaaghà lɛ: Mɛ̀ɛ ǹkànɛɛ bɛ̀ɗ ɓi bim inɛ mɛ̀ɛ nwoogh, ǹkpaa lɛ: Ɓaa ɗiŋi ɓi ɓi jàŋ inɛ m̀pègsɛ̀ngà lɛ ɓɛ ri fɔɔsɛn wɔɔ. À kpaaghà fɔlɔɔ nsoò yɛ̀ɛ ki ri lɛ kìsay kii ki ɓaghà di ki mɛ lèg, à tumɛ̀n ɓi cààmɛ̀n ki à kìghà lɛ rì ɗyoo, rì zi. 
Lɛ ki ri kìkaliyɛn jàŋ idɛŋ ɓi kìɓan ki ŋwos a kìtaàɓɛ̀ɛ̀ lɛ: Bɛ̀ll à fɔɔsɛ̀ngà kìsay kii kìcèm ɓi ŋwos a kìtaàɓɛ̀ɛ̀, 
à kpaa tì fɛ lɛ: Ɓaa ɗiŋi ɓi ɓi jàŋ inɛ m̀pègsɛ̀ngà lɛ ɓɛ ri fɔɔsɛn wɔɔ.
Nni yɛ̀ɛ ki ri kìsiŋdɛn lɛ, ɓum ɓɛdɛŋ ɓɛ ri ɓiì ɗiŋii ɓi rìfɔɔsɛ̀n ɗiǹ ki ki ɓa ti lɛ, ɓumɓɛ ɓɛ lokà kì terì Syeesyee à Ɓɔlɛ ànɛ̀n, ɓɛ rɔɓkà ɓɛ̀ kɛɛ̀ ɗiŋi wɔɔ lɛ ɓɛ ɓaghà kɛ̀ɛ̀ rìgherɛ̀n, 
fɔɔnnɛ Bɛ̀ll à mɛ rɛsi ti bimiɗ à ŋwos adɛŋ lɛ: Gɛɛ̀nɛ, yɛ̀ɛ à kpaaghà ɓi ŋwɔm wu Davit di cààmɛ̀n kaa ghaàgh lɛɛ̀gwey ɓi jàŋ inɛ tyàa mɛ wog lɛ: Gɛɛ̀nɛ, i ɓì woogh jɛ̀ɛ̀ yìì. Kɛ̀ ɓi tèèsi mɛrem.
Ɓisuulɛ, i Yooswa a fa ɓɔ rìfɔɔsɛ̀n, di Bɛ̀ll à ɓaghà ɓi lɛ, à kàgtì ɓum ŋwos adɛŋ, ajɛ̀m ìnɛn. 
Fɔlɔɔ nnɛ rìfɔɔsɛ̀n ɗi Bɛ̀ll à fɔɔsɛ̀ngà ɓi Saɓàt ɗi ri wɔɔ ɓisuu ɓum ɓɛ Bɛ̀ll. 
Ɓisuulɛ, ŋwaànɛ à ɗiŋii ɓi rìfɔɔsɛ̀n ɗi Bɛ̀ll, à mɛ fɔɔsɛn ɓisay ɓii fɛlɛ yɛ̀ɛ nyii fɔɔsɛ̀ngà girig ɓi nkìì.
Ti tèèsiina nyoo lɛ ti ɗiŋi ɓi rìfɔɔsɛ̀n ɗiǹ, di fɔɔnnɛ ŋwaàdɛŋ kɛ̀ɛ ɓa lɛ à kpì, di à nɔ̀ɔ̀tii rìkuu ɗi ntoòtèɗ ɗi ɓumɓɛ ɓɛ ɓaghà ɓireɓ ɓɛ resìghà.
Lɛ jɛ̀ɛ̀ ì Bɛ̀ll ì rì cencem, ì ki ɓa ri ìtèɗ, ì poo ì cee gàfàg ìnɛ ì rì ǹghɛliyɛn ɓɛɓɛg ɓɛ̀cèm. Yɛ̀ɛ ɗiɗiŋi mum ɓi nɗem à kpaŋ ɓi jàŋ inɛ cɛɓ ki mum  rì nghay wii ɓi rarɛɛ; ì ɗiŋì ì kpaŋ ɓi rìràrɛ̀n ɗi gòga rì ɓɛ̀ɓɔ̀ŋ ɓɛ ɓiwoɓ. Yɛ̀ɛ rèresi nkòo rìkɔ̀n ɗi mum rì mɛ̀yitì mɛ mɛ ri nyi ɓi nɗem, ɓi ri lɛ syeesyee. 
Ɓi ɓyom ɓi Bɛ̀ll à kìghà, com kidɛŋ ki yin nyi kìnyamɛn, ɓyom ɓìcèm ɓi ri ɓìghaniyɛn lɛ kpeènye-kpèènyèè ɓi mis mɛ roànɛ à ghɛ̀ɛ̀sɛɛ ɓìsi kì tɔɔ̀gh kìsay ki tì kìghà.
Yɛ̀ɛ tì rì min ri nkɔ̀mɛ̀n-ɓɛ̀pìrɛɛtìrɛ̀ àgwey lɛ Yeesus ànɛ à rì Man à Bɛ̀ll ànɛ à ɓɔkà aɗyoo yɛ̀ɛ Bɛ̀ll, tì ghɛ̀ɛ̀sɛɛ kì sììrɛɛ lɛ syeesyee ɓi ɓìɓan ɓi tì gherɛɛ ɓyɛɛ̀ɓi tì ti tì kakàlì ɓum. 
Ɓisuulɛ ǹlàmì ɓɛ̀pìrɛɛtìrɛ̀ wìs àgwey a yin rikuu ɗi ɗi ri lɛ, ɗi taŋ̀ ǹɗem wu nyìighnyìg ɓi rìɓa ɗi tì rì kɛ̀ɛ̀ ìtèɗ, lɛ à tulɛ̀ngà rì mɛ̀fèèghrɛn mɛkuu mɛ̀cèm lɔŋ yɛ̀ɛ ɓìsi, kìɓan kifog, à kìghà ɓi kiɓe. 
Ti tyoŋdɛn min jàŋbog rì ìkɔ̀ɔ̀ wu rilàmì wu Bɛ̀ll, jàŋ inɛ geesɛ̀n ì rì, tì ɓa rì ǹtyweeyi, di fɔɔnnɛ ɓɛɛ wog ɓìsi nyìighnyìg, tì ki ghɛn geesɛ̀n ìnɛ ì rì ɓìsi ɓiì ghɛɓsii ɓi cààmɛ̀n ki ki ghɛɛ̀sɛɛ.
Lɛ ǹlàmì-ɓɛ̀pìrɛɛtìrɛ̀ ǹcèm ànɛ ɓɛ teri ɓi nyìinyìm à ɓum, à rì ǹrɛsɛn ɓisuu ɓum, lɛ a ki kìsay ki Bɛ̀ll, à fafà nyi ɓyom, à ki fùufunɛ̀n ɓìtuwe ɓisuu ɓiɓe ɓi ɓum. 
À rì lɛ à ɓa rì rìcenɛ̀n ɓisuu ɓumɓɛ ɓɛ ti ɓɛ nanàg lɛ kɛ̀ɛ̀ rìyi, lɛ nyimiɗ a rì mum ànɛ à rì lɛ à nànɛ̀n ɓa kɛ̀ɛ̀ ìtèɗ. 
Rìɓa ɗi à rì ɗiǹ ɗì ìkɔ̀g, ɗyɛɛ̀ɗi à ghɛ̀ɛ̀sɛɛ kì lɛghii Bɛ̀ll lɛ, rì ɓi ɓìɓe ɓii ɓi nyimiɗ, rì ɓi ɓum ɓɛ kilɔ̀ŋ.
Mum à yin lɛ à falɛ̀n m̀ɓɔg wìn nyimiɗ, di Bɛ̀ll à reŋii ɓi nyi fɛlɛ yɛ̀ɛ à reŋìghà Arɔn. 
Nsoò Kiris à falɛ̀ngà ɓi nyimiɗ rìgwey ɗi lɛ, a ɓa ǹlàmì-ɓɛ̀pìrɛɛtìrɛ̀. Kìɓan kifog à tekà ɗyɔ rì roànɛ à kpaaghà nyi lɛ: Ù rì Man wɛm̀, à tumɛ̀n gɛɛ̀nɛ ǹti wɔ̀ seŋi. 
Fɛlɛ yɛ̀ɛ à kpaatìghà jàŋ idɛŋ lɛ: Ù rì pìrɛɛtìrɛ̀, rìɓa ɗi isuùcèm, ɓi nɗɛli wu Mɛlkisedɛg.
Yɛ̀ɛ Yeesus à ghɛghɛ̀ɓkà ɓi ziinɛ, à ɓɔ̀ɔ̀ɓɔ̀ŋzàkà Bɛ̀ll, à yɛ̀ɛ̀ghyɛ̀gsì nyi ɓyàg, rì ɓyoo ɓikiŋ, rì misì ɓi mɛ̀tam, lɛ Bɛ̀ll yɛɛ ɓaghà lɛ à ghɛɓsì nyi ɓi rìwu; nni Bɛ̀ll à wokà bɔ̀ŋzɛ̀n yii lɛ mɛ̀wog mɛ à ɓaghà rì mɔ. 
Nsoò yɛ̀ɛ à ɓaghà Man à Bɛ̀ll, à yilàkà com ki lɛ mɛ̀wog, ɓi mɛ̀tɔɓ mɛ̀cèm mɛ à wokà; 
fɔɔnnɛ à ɓaghà lɛ à mɛ teŋzi nyi ɓi nɗɛli wu kɛ̀ɛ ɓa ti ri kìɓan ki ɓɛ fen a lɔ̀ŋkii, nni à ghalà ǹfaà ɓum ɓɛ̀cèm ɓɛ ɓɛ woogh nyi, gòri ì fiɗyàɓ fikɔ̀ɔ̀, 
lɛ Bɛ̀ll à làmìghà lɛ, ànɛ̀n à rì ǹlàmì-ɓɛ̀pìrɛɛtìrɛ̀ ɓi nɗɛli wu Mɛlkisedɛg.
Tì tèghɛɛ ɓìɓan ɓi kpaayɛn ɓi kìɓan kiǹ wɔ̀lɛ rìrèsì ɗi ti resi mìni ɓyɔ lɛ tɛntɛ̀ɛ̀n lɛ ɓi konag kìwoògh ɗi yeesɛɛ ɓisuulɛ ɓì ti kɛ̀ ɓi wog ti kiɓan lɛ fyɛ̀ɗ. 
Lɛ mìniɓɛ ɓì ghɛ̀ɛ̀sɛ̀ngà kìɓaà ɓɛ̀rèsàg ɓɛ ɓìɓan ɓi fiɗyàɓ, ɓì kaka rì zày ìnɛ lɛ ɓɛɛ resag mìni mɛ̀to mɛ ɓiɓan mɛ beèbɛ̀y mɛ ɓi jɛ̀ɛ̀ ì Bɛ̀ll. Ɗi ɓyàa rì lɛ ɓì ɗi ɓìɗilàg ɓi tèɗ, ɓì kaka rì zày ìnɛ lɛ ɓi nyɔŋnyɔŋ mɛlì. 
Kɔlɛ mum ǹcèm ànɛ à kaka ɓi mɛlì, à ka yi ɓi righasì lɛ, rì saaɗ, rì pwàà ɓisuulɛ à kaka man. 
Wɔ̀lɛ, ɓìɗilàg ɓi tèɗ ɓi ri ɓisuu ɓumɓɛ ɓɛ mɛ sììrɛn ɓum, ɓɛɛ̀ɓɛ ɗyomzɛ̀n ɗi mɛ mɛ̀ɛ̀tɛn ɗi rìghasì ɗi lɛ, rì kìɓe rì kìrɔɔ.
Kìɓan kiǹ kɛɛ̀ki ti càrina rìrèsì ɗi a rìtumɛ̀n ɗi ɓi kìɓan ki Kiris, ti ɓeg̀mɛn ɓi ɓìɓan ɓi ɓi konaagh kì rɔɔtɛɛ, tyɛ̀ ki sugti tiì rìjɛ̀m ɓi ɓìɓan ɓi a rìyàghɛ̀n ɓi ɓi ri lɛ: Mum à ghɛ̀ɛ̀sɛɛ kì càri ɓiɓan ɓi kɛ̀ɛ̀ ìsu, 
à gherɛ̀n Bɛ̀ll, rì mɛ̀rèsàg mɛ mɛ koŋ̀komi bàɓtis mɛ̀kuu mɛ̀kuu, ɗì rìsaàgh ɗi mum ɓyàg ɓi nyoo lɛ ɓɛɛ maŋ̀ nyi, rì rìghèmɓɛ̀n ɗi ɓiloŋ, rì ɓɛ̀yɔ̀m ɓɛ Bɛ̀ll à ri yɔ̀m ɓum gɛ̀n bog ɓi gɛ̀n yicèm. 
Kìɓan ki tì rì ɓiì kìi di Bɛ̀ll à gherɛɛ kɛɛ̀kìn.
Ɓi kìɓan ki ki seesee ɓumɓɛ ɓɛ ghɛngà kìtɛɛtɛn ki Bɛ̀ll cààmɛ̀n kidɛŋ, ɓɛ ɓoɓtì rìfa ɗi Bɛ̀ll, ɓɛ ki teɗti gàɓ ɓi Kìtɛntɛ̀ɛ̀n ki Nghay, 
ɓɛ ɓoɓtì rìyɛ̀y ɗi jɛ̀ɛ̀ ì Bɛ̀ll ɓɛ ki ghɛn mɛtèɗ mɛ ɓi cɛɓ ki ki riì 
ɓɛ ki sugti ki kpìi ɓi kìɓeɓtàg ki cɛɓ, bee inɛ ŋwaà rì lɛ à kì lɛ ɓɛɛ lɔɔ̀ghrɛn tì nɗem ì yiìdi ɓisuulɛ, ɓɔɔ̀ ɓìiɓiìtì kì kpanì Man à Bɛ̀ll ɓi Kɔrɔs aɗyoo, ɓɛ ki sòosoòtì nyi ɓi mis mɛ ɓum. 
Lɛ cààmɛ̀n kìcèm ki zi yɛ̀ɛ nɔnɔ mɛnig di bwey yɛ̀ɛ nɔnɔ miì lɛ fyɛ̀ɗ fyɛ̀ɗ, zi inɛ̀n ì ki fafa ɓyaɓi ɓi ɓi ri rì gɛɓsɛ̀n ɓisuu ɓumɓɛ jàŋ inɛ̀n ì salɛ̀ngà ɓisu waa, zi inɛ̀n ì ti ì tekì ɓɛ̀mààgh yɛ̀ɛ Bɛ̀ll. 
Wɔ̀lɛ i zi inɛ̀n yɛɛ̀ fafa lɛ rì ɓìɓeɓtàg ɓi ɓyaaɓi, rì keŋ, di ì yin syeesyee à zi, ì ki ɓa jàŋbog lɛ yɛ̀ɛ teɗ ǹcɛ̀m, ki ki syɔn lɛ ɓɛɛ tɔǹ yɔ̀.
Mìni ɓum ɓɛm ɓɛ nɗem, nsoò yɛ̀ɛ ti kpaakpaa lɔɔ, tì konaagh kì yiì lɛ ɓì rɛrɛlii ɓi syeesyee à bee, ànɛ à rì bee ì cɛɓ. 
Lɛ Bɛ̀ll à rì Bɛ̀ll à saaɗ, fɔɔnnɛ à yin lɛ à ɗimzɛ̀n kìsay kin, nsoò ǹkɔ̀nɛ̀n ànɛ ɓì rèsìghà nyi ɓi ɓìɓan ɓi ɓì ghɛɓsìghà ɓɛ̀gherɛ̀n, rì ɓi ɓì kaka ɓì ghɛɛ̀ghɛ̀ɓsì ɓɔ. 
Ti kɔ̀nkɔn lɛ mum ǹcèm ànɛ ɓi mìni a ɓa rì rìkuu ɗi rifalɛ̀n ɗiǹ à kpaŋ a rìsugtɛ̀n, fɔɔnnɛ ɓìɓan ɓi ɓi ɓoŋɓòŋ ɓi ri ɓiì kìlɛɛ lɛ syeesyee, 
ɓi lèg ànɛ lɛ kɛ̀ ɓi rɛ̀gsi nyoo, ɓi nɔɔ̀ti lɔŋ ikòò wu ɓɛroɓɛ ɓɛ gherɛɛ, ɓɛ ki ɓa ri kìsììrì; ɓɛɛ ti ɓɛ tekì ɓìɓan ɓi Bɛ̀ll à kàkà lɛ rìkì ɗyaa ɗiǹ.
Yɛ̀ɛ Bɛ̀ll à faghà Abiraham ǹkàg, à kànɛ̀ngà bɛ̀ɗ ri myimìɗ, lɛ à ɓaghà ɓi lɛ à kànɛ̀n bɛ̀ɗ ri ŋwaàdɛŋ ànɛ à cee nyi. 
Nni à kpaaghà lɛ: Ǹkànɛɛ bɛ̀ɗ lɛ: Ǹɗì wɔ̀ ɓiì màŋi, ǹtègsì boo yɔ̀ɔ̀ i mum. 
Abiraham à sììrɛ̀ngà ɓi rìɓoŋ ɗi nkàg wiǹ, nni à ki tekà com ki Bɛ̀ll à kàkà nyi. 
Ɓum ɓɛ ti ɓɛ kanàg bɛ̀ɗ ri mii mɛ ɓɛroɓɛ ɓɛ ceetii ɓɔ; rìkànɛ̀n ɗi bɛ̀ɗ ɗyɛɛti ɗi rengì nywey ɓi nyìinyìm wàà, cààmɛ̀n ki ɓɛɛ̀ nyoonyolɛ̀n. 
Yɛ̀ɛ Bɛ̀ll à kɔ̀ngà lɛ a konag kì rèsii ɓumɓɛ à faghà mɛ̀kàg lɛ nyaa lɔ̀gtiigɛ ɓi rikalì ɗii, fɔɔnnɛ à kànɛ̀ngà bɛ̀ɗ. 
Ɓìɓan ɓi ri min ɓiɓɛɛ̀ ɓi ɓi yin lɛ ɓi lɔgtɛ̀n, ɓyɛɛ̀ɓi Bɛ̀ll à yin ɗi ìtèɗ wu lɛ à foŋ pwàà miì. Fɔlɔɔ nnɛ ɓìsiɓɛ tì mɛ tanɛn ǹnyamzɛn a lɔ̀ŋkii, ɓi mɛ fati ɓisi itèɗ lɛɛ̀gwey, lɛ ti siìri kì ɓanì dyàɓɛn inɛ ìrì ɓìsi ǹfayɛn. 
Dyàɓɛn inɛ̀n ìrì ɓìsi yɛ̀ɛ com ki ki lenlemi cɛɓ kis, ki ɓa kì bɛ̀lɛn lɛ kpeg-kpeg, kɔ yɛɛ ɗiŋii ki syaà kìlàà ki ɓi naà-Bɛ̀ll, ki kpaŋzɛ̀n ɓi jàŋ i kìcèlì ìnɛ wɔɔ ɓiɗùm, 
jàŋ inɛ Yeesus à ɗiŋìghà ɓisu wis, fɛlɛ yɛ̀ɛ ŋwaànɛ à rì ɓìsi ǹsyòŋɛn bee, lɛ ɓɛ rɛsìghà nyi ǹlàmì ɓɛ̀pìrɛɛtìrɛ̀ àgwey isuùcèm ɓi nɗɛli wu Mɛlkisedɛg.
Mɛlkisedɛg ànɛ̀n à ɓaghà rìfòm ɗi kilɔ̀ŋ ki lɛ Salɛm, nyi tì pìrɛɛtìrɛ̀ à Bɛ̀ll ànɛ à rì ǹteŋmɛn à cee, nnyɛɛ kɛngà kì tulɛɛ ri Abiraham, di roànɛ̀n a susug yi wɛ̀y wu à yakày mɛ̀fòm mɛdɛŋ miì à ki màŋ nyi. 
Rì nyi nnɛ Abiraham à faghà gàɓ ì kìntɛ̀ɗ ìnɛ ɓi ɓyom ɓii ɓìcèm. Ɗii ɗi lɛ Mɛlkisedɛg àncèm ɗi ka rèsii lɛ à rì rìfòm ɗi saaɗ, à ki ɓa ti lɛ rìfòm ɗi Salɛm yɛɛlɔɔ lɛ rìfòm ɗi fyòoog. 
À rì kɛ̀ɛ̀ seŋi, kɛ̀ɛ̀ jɛɛ, kɛ̀ɛ̀ rìfuuyì; ɓɛ ɓuŋi ɓi kiɓan ki riyalɛ̀n ɗii, nsoò ki riwù ɗii jàŋ idɛŋ, à pisɛɛ Man à Bɛ̀ll ànɛ à rì lɔŋ pìrɛɛtìrɛ̀ fìɗyàɓ fikɔ̀ɔ̀.
Ɓì rì lɛ ɓì ghɛn lɛ, à ɓaghà coo gìn i mum, Abiraham à seŋi wìs ànsɛ̀ɛ̀ a faghà nyi gàɓ ì kìntɛ̀ɗ ìnɛ ɓi ɓyom ɓi à sukày wɛ̀y ri ɓyɔ. 
Ɓɛ̀pìrɛɛtìrɛ̀ ɓɛ ɓi boo ì Levi ɓɛɛ ri rì ìtèɗ wu lɛ ɓɛɛ tɔki ɓumɓɛ a Isirayɛl gàɓ ì kìntɛ̀ɗ ìnɛ ɓi ɓyom ɓìcèm lɔŋ yɛ̀ɛ ɓìdɔ̀gsɛna ɓyɛɛ̀ kpaakpàà. Yɛɛlɔɔ lɛ ɓɛ ti ɓɛ tɔkì gàɓ ì kìntɛ̀ɗ ìnɛn rì ɓɛ̀geni ɓaa, ɓɛ ɓɛ ki rì girig lɛ dòò yi Abiraham. 
Mɛlkisedɛg à ɓaghà ɓi ɓi boo ì mum ì Levi kìɓan kifog à tekà gàɓ ì kìntɛ̀ɗ ìnɛ ɓi ɓyom ɓi Abiraham à ɓaghà rì ɓyɔ, à ki màŋ roànɛ Bɛ̀ll à faghà mɛ̀kàg. 
Kɔlɛ mum bimiɗ à yii lɛ, rìɓa ɗi ŋwaànɛ ɓɛ maŋi ɗi wuɓsɛɛ ɓi ɗi ŋwaànɛ à màŋi nyi. 
Ɓumɓɛ ɓɛ ti ɓɛ tekì gàɓ ì kìntɛ̀ɗ fɛ, ɓɛ ri ɓumɓɛ ɓɛ ti ɓɛ wulàg; kìɓan kifog ɓi ɓɛg ànɛ yɛ̀ɛ Mɛlkisedɛg, nyii ri ŋwaànɛ kìntɛ̀ɗ, kaàtà à Bɛ̀ll à sììraagh kì kpaà lɛ à rì cem. 
Nni tì rì lɛ tì kpaa lɛ: Levi ànɛ dòò yii yi ti yi tekì gàɓ ì kìntɛ̀ɗ à faghà girig gàɓ ì kìntɛ̀ɗ ɓi cààmɛ̀n ki Abiraham à faghà gàɓ ì kìntɛ̀ɗ. 
Ɓisuulɛ nsoò Levi à ɓaghà di à ka yalɛn ɓi, tì rì lɛ tì kpaa lɛ à ɓaghà di à kakay ɓi bwaɓ yi seŋi ànsɛ̀ɛ̀ anɛ lɛ Abiraham, cààmɛ̀n ki Mɛlkisedɛg à kɛ̀ngà kì tulɛɛ ri nyi.
Kìsay ki pìrɛɛtìrɛ̀ ki ɓɔn ɓɛ Levi kɛɛ̀ki ɓìdɔ̀gsɛna ɓi ɓɛ faghà kìlɔ̀ŋ ki Isirayɛl ɓi sasàghìghà miì; i ɓɛ̀pìrɛɛtìrɛ̀ ɓɛ ɓi boo ì Levi ɓɛɛ ki kìsay ki kɛɛ rɔɔtɛn, kɛ̀ kɛɛ̀ ɓa ri kìɓan ki fenɛn, di ki ghɛɓsìghà tì ɓi com lɛ rìkuu ɗi pìrɛɛtìrɛ̀ ɗidɛŋ ɗyɛɛ ghɛnɛn ɗi ɗi ɓa ɓi nɗɛli wu Mɛlkisedɛg, ɗyɛ̀ kɛɛ̀ ɓa ti ɓi nɗɛli wu Arɔn. 
Ɓisuulɛ i kìsay ki pìrɛɛtìrɛ̀ ki ti kì cenɗɛn, ɓìdɔ̀gsɛna ɓi ghɛɛ̀sɛɛ girig lɛ ɓi koɓsɛ̀n. 
Nni roànɛ kìɓan kii ki ri kìkànɛn ɓi jàŋ inɛ ti kpaakpaa inɛ, à rì ŋwaànɛ ɓi rìpwìɗ ɗidɛŋ, ɗi mum à ka ɓaghà ɓi pìrɛɛtìrɛ̀ miì. 
Lɛ ɓɛ yii lɛ tɛntɛ̀ɛ̀n lɛ Kan wìs a rì ŋwaànɛ à yalɛɛ ɓi rìpwìɗ ɗi Zyuda ɗyɛɛ̀ɗi Moyis à ɓùgà ɓi ɓi kìsay ki pìrɛɛtìrɛ̀. 
Kìɓan kiǹ ki konaagh tì kì ghɛnɛɛ fɔlɔɔ, yɛ̀ɛ pirɛɛtìrɛ̀ adɛŋ ànɛ à rì ɓi kìpisɛn ki Mɛlkisedɛg à mɛ kpaŋ. 
À tekà ɓi ikɔ̀ɔ̀ wu Pìrɛɛtìrɛ̀ ɓi rìkpaa ɗì ɓidɔ̀gsɛna ɓi ɓum ɓɛɛ faa, à ɓɔkà lɔŋ rì ìtèɗ wu cɛɓ ki ki ri kɛ̀ɛ̀ sugtag. 
Kìɓan kiǹ kɛɛ̀ki kaàtà à Bɛ̀ll a kalag lɛ: Ù rì pìrɛɛtìrɛ̀ ɓi nɗɛli wu Mɛlkisedɛg fìɗyàɓ fikɔ̀ɔ̀. 
Fɔɔnnɛ ɓɛ mɛ pisi kidɔ̀gsɛna ki abɛ̀y lɛ ki ɓaghà kɛ̀ɛ̀ ìtèɗ, kɛ̀ kɛɛ̀ ki ghɛɓsi com. 
Lɛ ɓìdɔ̀gsɛna ɓi Moyis ɓi kighà ɓi lɛ com kidɛŋ kɛɛ kpaŋ ɓi nɗɛli wulɛ kìɓan ki fenɛn miì kɛ̀ kɛɛ̀ ɓa ti, kìɓan kifog dyàɓɛn inɛ ì cee ì mɛ ɗiŋì, yɛ̀ɛ ti ì kìlàg lɛ ti kɛǹ Bɛ̀ll jàŋbog. 
Ki kɛɛ̀dì kì ɓaà lɛ Bɛ̀ll à kànɛ̀ngà bɛ̀ɗ ɓi kìɓan kiǹ, 
kɔlɛ, yɛ̀ɛ ɓumɓɛ ɓi boo ì Levi ɓɛ mɓɔkaagh ɓɛ̀pìrɛɛtìrɛ̀, Bɛ̀ll àa nkànaagh ɓi bɛ̀ɗ fɔlɔɔ; kìɓan kifog ɓi rìɓɔg ɗi Yeesus à ɓɔkà Pìrɛɛtìrɛ̀, Bɛ̀ll à kànɛ̀ngà bɛ̀ɗ, à kpaa nyi lɛ: Kan àa ǹkànɛɛ bɛ̀ɗ, àa ki lɔ̀gti ɓi jɛ̀ɛ̀: Ù rì ɓiì ɓaà Pìrɛɛtìrɛ̀ fìɗyàɓ fikɔ̀ɔ̀. 
Jɛ̀ɛ̀ ìnɛn ì rèsii lɛ: Yeesus à rì roànɛ à kìi lɛ, Bɛ̀ll a ren bee ìnɛ ì rɔɔtɛɛ ì cee ìnɛ abɛ̀y rì ɓìsi. 
Ki ki ɓa ti lɛ ɓumɓɛ ɓaà ɓɔɓɔ̀g ɓɛ̀pìrɛɛtìrɛ̀ ɓɛ teghɛɛ; rìwu ɗyɛɛ rekà ɓɔ rìkɛ̀nkɛ̀n ɗi rì kìsay asu, cààmɛ̀n kìcèm. 
Wɔ̀lɛ ɓi ɓɛg ànɛ yɛ̀ɛ Yeesus, nyiì ghɛghɛɓ fiɗyàɓ fikɔ̀ɔ̀, fɔɔnnɛ à yin lɛ à ceesì kìsay kii ki pìrɛɛtìrɛ̀ rì ŋwaàdɛŋ. 
Fɔlɔɔ nnɛ à rì rì ìtèɗ wulɛ à ghɛɓsì lɛ kɔɔ̀kɔɔ̀ ɓumɓɛ ɓɛ tyoŋdɛɛ Bɛ̀ll jàŋbog, di ɓɛ fyee a lɔ̀ŋkii ɓisuulɛ, à rì lɔŋ cem cààmɛ̀n kìcèm, à ki ɓɔ̀ɔɓɔŋ̀zàg Bɛ̀ll ɓisu wàà.
Rìkuu ɗi nlàmì-ɓɛ̀pìrɛɛtìrɛ̀ àgwey ɗi ɗi ghɛɛ̀sɛɛ rì ɓìsi ɗyɛɛ ri Yeesus, lɛ à rì ǹtɛnɛn, kɛ̀ɛ̀ tìfin, kɛ̀ɛ̀ rìnàn, ɓɛ ghasìghà nyi rì ɓɛ̀kìì-kìɓe, à ki teŋmɛɛ à cee ɗyoo. 
Ɓɛ̀làmì ɓɛ̀pìrɛɛtìrɛ̀ ɓɛgwey ɓɛ ghɛɛ̀sɛ̀ngà kì fùnɛɛ ɓituwe ɓɛŋwos ɓɛ̀cèm ɓi rìlɛɛghràg ɗi Bɛ̀ll ɓisuu ɓiɓe ɓyaa ɓi ɓɔmiɗ, rì ɓisuu ɓiɓe ɓi ɓum ɓɛ kilɔ̀ŋ. Wɔ̀lɛ Yeesus à ghɛ̀ɛ̀sɛɛ ɓi ki kìkii yɛ̀ɛ ɓɔ, ɓisuulɛ nyii lɛɛghràkà Bɛ̀ll gɛ̀n bog ɓi gɛ̀n yicèm yɛ̀ɛ à faghà nyimiɗ ɓi sìg à kìtuwe ki mɛlɛɛ̀ghlɛɛgh. 
Ɓumɓɛ ɓìdɔ̀gsɛna ɓi Moyis ɓi nfalàg ìkɔ̀ɔ̀ wu ǹlàmì-ɓɛ̀pìrɛɛtìrɛ̀ àgwey, ɓɛ ɓaghà lɔŋ ɓumɓɛ ɓɛ ri lɛ ɓɛ ki kìɓe; wɔ̀lɛ jɛ̀ɛ̀ ìnɛ ì rì ɓi bɛ̀ɗ inɛ Bɛ̀ll à kànɛ̀ngà ajɛ̀m ì ɓìdɔ̀gsɛna ɓi Moyis, ì ɓɔgsìghà Man à Bɛ̀ll ǹlàmì-ɓɛ̀pìrɛɛtìrɛ̀ àgwey ànɛ à ti ɓi nɗɛli wulɛ kɛ̀ɛ nààdi isuùcèm.
Ɓi ɓìɓan ɓi ti kpaakpàà, ki ki cee kɛɛ ri lɛ, tì rì rì ǹlàmì-ɓɛ̀pìrɛɛtìrɛ̀ àgwey ànɛ, à kɛ̀ngà kì kɔ̀rii ɓi weèlem à rìlàmì ɗi Bɛ̀ll, ɓi ɗyoo ɓi ɗùm, 
à rì ǹkìì-kìsay anɛ ɓi jàŋ inɛ ì rì kìcèlì, rì ɓi kɔɔ̀kɔɔ̀ à kìnuugh  ànɛ à yin lɛ mum yɛɛ togà, lɔŋ Kan yɛɛ togà.
Ǹlàmì-ɓɛ̀pìrɛɛtìrɛ̀ àgwey bimiɗ à rì ŋwaànɛ à rì ǹɗɛsɛn lɛ, a resi Bɛ̀ll lɛ rì ɓyom ɓi ɓum ɓɛ faa, rì ɓìtuwe ɓi ɓum ɓɛ funɛɛ ɓi rìɓɔgsì ɗi Bɛ̀ll; fɔɔnnɛ ki ghɛɛ̀sɛɛ lɛ nyii ɓa girig rì com ki nyimiɗ yɛɛ faa ɓi rìɓɔgsì ɗi Bɛ̀ll. 
I Yeesus a ɓa ɓi ziinɛ, di à yin gi lɛ à ɓa pìrɛɛtìrɛ̀ ɓisuulɛ, ɓɛ̀pìrɛɛtìrɛ̀ ɓɛ ri wɔɔ ɓɛ ɓɛɛ̀ rèresi Bɛ̀ll ɓyom ɓi ɓum ɓɛ faa ɓi rìɓɔgsì, fɛlɛ yɛ̀ɛ ɓìdɔ̀gsɛna ɓi Ɓɛ̀yudɛ̀n ɓyɛɛ̀ kɔ̀nkɔ̀n. 
Kìsay ki ɓɛ̀pìrɛɛtìrɛ̀ ɓɛǹ ɓɛɛ̀ kìkì, ki ri kìfèèghrɛnà, rì cììziŋ ki ɓi ɓìɓan ɓi ɓi ri ɓi ɗyoo ɓi ɗùm, fɛlɛ yɛ̀ɛ Bɛ̀ll à kalìghà Moyis di à ti lɛ a toŋ kìlaa lɛ: Ù ghɛ̀ɛ̀sɛɛ kɔ kì toŋì ɓi kìfèèghrɛnà ki kilaa ki ǹɗèsìghà wɔ̀ ɓi dòn. 
Nni ɓi cààmɛ̀n ki, Yeesus à ti rì kìsay ki ki cee ki nkaa ɓisuulɛ, à rì roànɛ à kìghà lɛ Bɛ̀ll a ren syeesyee à bee ri ɓum; bee inɛ̀n yɛ̀ɛ sasaghii ɓi mɛ̀kàg mɛ mɛ rɔɔtɛɛ mɛ cee.
I bee inɛ Bɛ̀ll à lokà kì renì rì ɓum yɛ̀ɛ ɓa kɛ̀ɛ̀ kìɓan ki ɓeɓtɛn ki ɓɛ ri lɛ ɓɛ kpaakpàà, di ki ghɛɓsìghà tì ɓi com lɛ, ɓɛɛ koɓsɛn yɔ̀ ri bee idɛŋ. 
Ɓisuulɛ Bɛ̀ll à rì rì ɓìɓan ɓi a fenfen a ɓum ɓii, fɛlɛ yɛ̀ɛ à kpaaghà jɛ̀ɛ̀ ìnɛ ì rì ǹkànɛn lɛ: Kan a kpaaghi lɛ: Mɛ̀ru mɛɛ̀ yùyuiy mɛɛ̀mɛ ǹɗì ɓiì renì nyɔɔnyɔn à bee lɛ rì ɓumɓɛ a Isirayɛl, rì ɓum ɓɛ a Zyuda. 
Yàa ɓa ti ɓi yɛ̀ɛ bee inɛ ǹɗengà rì ɓɛ̀seŋi ɓaa ɓɛ ɓɛsɛ̀ɛ̀mɛn, ŋwos anɛ m̀ɓangà ɓɔ ɓi càg lɛ nkpaŋziì ɓɔ ɓi kìlɔ̀ŋ ki Egiɓtɛn. Ɓɛ ɓegà ɓi bee inɛ ǹɗengà ìnɛn rì ɓɔ, fɔɔnnɛ mɛ̀ ǹghɛ̀righà ɓi girig nɗem aɗyoo rì ɓɔ, rìkpaa ɗi Kan ɗyɛɛ̀ɗìn. 
Nni bee inɛ ǹɗì ɓiì renì rì ɓumɓɛ a Isirayɛl yɛɛ̀nɛ: Kan lɛ: Ajɛ̀m ì mɛ̀ru mɛ̀n, ǹɗì ɓiì foŋì ɓìdɔ̀gsɛna ɓyɛm̀ ɓi mɛ̀yitì maa ǹkàn ɓɔ ɓyɔ ɓi mɛ̀rem, ǹɗì ɓiì ɓaà Bɛ̀ll wàà, ɓɔɔ ɓa ɓum ɓɛm. 
Àdɛŋ àa ɓa ti ɓi lɛ à rèsì maaseŋi à kìlɔ̀ŋ, nsoò lɛ geni lɛ, a yi lɛ ǹɗì Kan; ɓisuulɛ, ɓɛ̀sɛ̀ɛ̀ ɓɛ̀cèm ɓɛ ri mɛ̀ ɓiì yiì, à tumɛ̀n ɓi ɓɔɔ ɓɔɓti à kpaŋ ɓi ɓɛ̀sɛ̀ɛ̀mɛn. 
Ǹɗi cenɛn ɓɔ mɛ̀nànì maa kɛ̀ɛ nki yiti ɓiɓe ɓyaa.
Ɓi rìkpaa ɗi Bɛ̀ll à kpaa lɛ à rì ɓiì renì bee ì nyɔn rì ɓum, à ghaasì bee i ǹtonto bee inɛ abɛ̀y. Nni com kìcèm ki ki mɛ finɛ̀n ki ki rùn, kaa rɔ̀ɓ lɛsàg lɛ kɛɛ silì.
Bee i ǹtonto ìnɛ lɛ rì Bɛ̀ll rì ɓum ì ɓaghà girig rì mɛ̀siŋdɛn mɛ mɛ seesee ɓìɓan ɓi riɓɔgsì, rì naà-Bɛ̀ll ìnɛ fɛ ɓi ziinɛ. 
Fɔɔnnɛ ɓɛ togà kìnuugh; ɓi kìden ki asu ki ɓɛ nɗegì lɛ jàŋ i kìcèlì; ɓyom ɓi ɓaghà wɔɔ lɛ: rì kìrɛsì ki lamɓà rì teɓèrè, rì bìrɛs yi ɓɛ fafaa ɓisuu riɓɔgsì ɗi Bɛ̀ll. 
Ajɛ̀m ì kìlàà ki kiɓɛ̀ɛ̀, nnɛ kìden ki ɓɛ nkalàg lɛ jàŋ inɛ ì pɔ̀ɔ̀zii kì ɓaà kìcèlì ì ɓaghà. 
Wɔɔ nnɛ jàŋ inɛ ɓɛ ntɔ̀ngì ɓyom ɓi nùnnumɛn i ɓaghà; jàŋ inɛ̀n ì ɓaghà gol rì gol; fìkɔrɔŋ fi riràrɛ̀n fi ɓaghà girig wɔɔ, fincèm fì pàmɛn ri gol; kìbɔkɔ̀ ki gol ki ɓaghà ɓi fìkɔrɔŋ fiǹ; ɓyom ɓi ɓaghà ɓi kìbɔkɔ̀, kiǹ lɛ: rì manà, rì kìgeŋ ki Arɔn ki ki sam̀gà, rì ɓìɓoŋ ɓi ɓi ɓaghà rì ɓìdɔ̀gsɛna ɓi ɓi bee inɛ lɛ, rì Bɛ̀ll rì ɓum. 
Ɓum ɓɛ titom ɓɛ lɛ ɓɛ̀syèrùɓɛŋ ɓɛ ɓɛ ɓaghà rì rìgwey ɓi nyoo ɓɛ rɛrɛ̀lìghà ɓi fìkɔrɔŋ fi riràrɛ̀n aɗyoo, kìfìì kaa ki gheg jàŋ inɛ ɓɛ nti ɓɛ weeyì ɓìtuwe ɓi risòghɛ̀n ɗi ɓiɓe. Nni àa cààmɛ̀n ki kpaakpaayɛn ɓiɓan ɓiǹ lɛ tintɔ̀ɔ̀ŋ kɛɛ ri lɛ̀. 
Yɛ̀ɛ ɓyom ɓìn ɓìcèm ɓi ɓaghà fɔlɔɔ ɓi woŋzakɛn, ɓɛ̀pìrɛɛtìrɛ̀ ɓɛɛ nti ɓɛ ɗiŋɗàg ɓɛ̀ŋwos ɓɛ̀cèm ɓi kìden ki asu lɛ ɓɛɛ ki kìsay kaa. 
Ɓi kìden ki kiɓɛ̀ɛ̀, lɔŋ ǹlàmì ɓɛ̀pìrɛɛtìrɛ̀ nyi cɛ̀ncii yɛɛ nti à ɗigàg wɔɔ, gɛ̀n bog ɓi bèg; à ki ghɛ̀ɛ̀sɛɛ wɔɔ ki ɗiŋii ri bwaɓ yi kituwe ki à faa Bɛ̀ll ɓisu wii wu nyimiɗ rì ɓisuu ɓiɓe ɓi kilɔ̀ŋ kìcèm. 
Kìtɛntɛ̀ɛ̀n ki Nghay ki kɔnkɔ̀ngà lɛ kɛɛ resi ɓi rìkì ɗiǹ lɛ, bee inɛ ɓi jàŋ inɛ ì pɔ̀ɔ̀zii kì ɓaà kìcèlì ì ɓaghà di ì ka yin kikpaŋ, cààmɛ̀n kìcèm ki yɛ̀ɛ kìnuugh ki abɛ̀y ki ɓaghà di ki kaka. 
Rìkì ɗiǹ ɗi ɓaghà kìfèèghrɛnà ki ɓi cààmɛ̀n ki tì rì ki miì, ki resii lɛ: Ɓyom ɓi mum à faa, rì ɓìtuwe ɓi à cuusii ɓi rìɓɔgsì ɗi Bɛ̀ll, ɓi yin ɗi ìtèɗ wulɛ ɓi konàg kì tɛɛ̀zii nɗem wu ŋwaànɛ a ɓɔɔɓɔgsì Bɛ̀ll ɓi bee inɛ̀n. 
Bee i rìɓɔgsì ìnɛ̀n ì ɓiisɛ̀ngà kì kòmi ɓiɓan ɓi ɓiɗilàg, rì ɓyom ɓi nɔnɔyɛn, rì ɓìsyɔ̀ɔ̀ ɓi zòghɛ̀n mɛ̀kuu mɛ̀kuu; ɓìdɔ̀gsɛna ɓi miì ɓi komkòmgà lɔŋ ɓyom ɓi zɛy, fɔɔnnɛ ɓi ghɛɛ̀sɛ̀ngà kì ɓaà rì ìtèɗ à kpaŋ ɓi cààmɛ̀n ki rilɔ̀gtàg ɗi ɓiɓan.
Wɔ̀lɛ Kiris à yùghà fɛlɛ yɛ̀ɛ ǹlàmì ɓɛ̀pìrɛɛtìrɛ̀ àgwey ànɛ ɓi ɓìɓan ɓi syeesyee ɓi ɓi ri ɓiì ɓaà; à syààghày kìnuugh ki ki kii lɛ, ki teghɛ̀n ki cee, ki ki rɔɔtɛn ki cee, kɛ̀ kɛɛ̀ ki ɓa kinuugh ki ɓum ɓɛɛ toŋi, yɛɛlɔɔ lɛ ki yin ɓi bàlì ì ɓyom ɓi ɓi kilɛ̀ngà ɓi ziinɛ. 
Fɔɔnnɛ à ɗiŋìghà gɛ̀n bog ɓi gɛ̀n yicèm, ɓi jàŋ inɛ ì pɔ̀ɔ̀zii kì ɓaà kìcèlì; à ɗiŋìghà ɓi wɔɔ ri bwaɓ yi ɓipiì, nsoò lɛ yi ɓɔn ɓɛ sanìnya, à ɗiŋìghà wɔɔ lɛ a ɓɔgsi Bɛ̀ll rì bwaɓ yii yi nyimiɗ, à ki fɔ̀n yi ɓìsi gòri ì fìɗyàɓ fikɔ̀ɔ̀. 
Lɛ i bwaɓ yi ɓɛ̀lem ɓɛ sanìnya rì yi ɓipiì, rì kìɓu ki jɛɛ à sanìnya ànɛ ɓɛ tɔni, ɓɛ ɗyɛɛ ɓumɓɛ ɓɛ ri rì ɓìsyeg, ɓi ti ɓi pisàg ɓɔ ɓìsyeg ɓi nyoo, 
bɔ̀ɓ yaŋ min ɗi bwaɓ yi Kiris ànɛ à falɛ̀ngà nyimiɗ ri Bɛ̀ll, kɛ̀ɛ̀ fìfin, ɓi Nghay ànɛ à ri fìɗyàɓ fikɔ̀ɔ̀. Bwaɓ yii yi ri ɓiì tɛɛ̀zii mɛrem mis ɓi ɓɛg ànɛ a ɓìɓan ɓi ɓi ri kɛ̀ɛ̀ gɛɓsɛ̀n, lɛ ti ki Bɛ̀ll ànɛ à rì cem kisay.
Kìɓan kiǹ kɛɛ̀ki Kiris à rɛrɛlii ɓi nyìinyìm ànɛ ɓi bee i nyɔn ìnɛ lɛ, rì ɓum rì Bɛ̀ll, lɛ di ɓumɓɛ Bɛ̀ll à mɛ reŋi ɓɛɛ teɗ ɓìrɔɔ ɓi fiɗyàɓ fikɔ̀ɔ̀, ɓi à kàkà ɓumɓɛ abɛ̀y; ɓɛ ri ɓyɔ ɓiì terì lɛ rìwu ɗi mum bog ɗyɛɛ mɛ kwèɗ ɓum ɓi ɓìɓe ɓìcèm ɓi ɓɛ kighà di ɓɛ kaka ɓi fìɗyàɓ fi bee. 
Ɓisuulɛ jàŋ inɛ kaàtà ànɛ mum à reɓsàkà rìwu ɗii miì à rì, ki ghɛɛ̀sɛɛ lɛ ɓɛɛ yi lɛ mum nyimiɗ anɛ à reɓsàkà rìwu ànɛ̀n à mɛ wu. 
Lɛ kaàtà ànɛ mum à reɓsaagh rìwu ɗii miì à rì rì ìtèɗ di mum àncèm à mɛ wu, ɓisuulɛ cààmɛ̀n kìcèm ki mum àncèm à kaka cem, kaàtà ànɛn à yin ɗi ìtèɗ wudɛŋ. 
Kìɓan kiǹ kɛɛ̀ki nsoò bee i ǹtonto ìnɛ Bɛ̀ll à rengà rì ɓum, ì tumɛ̀ngà ɓi kɛ̀ɛ̀ bwaɓ yi yi kpaŋì; 
lɛ Moyis à kìghà lɛ, à mɛ làmɓɛn mɛsiŋdɛn mɛcèm mɛ mɛ ri ɓi kaàtà à ɓìdɔ̀gsɛna ɓi mis mɛ kilɔ̀ŋ kìcèm, à teɗ min bwaɓ yi ɓɔn ɓɛ ɓɛ̀sanìnya, rì yi ɓipiì, rì mɛ̀nig, à mìsì lɛ, rì ɓi kaàtà à ɓìdɔ̀gsɛna, rì ɓi ɓum ɓɛ̀cèm, rì kìvùree ki kite ki lɛ ìzoɓ, rì ɓi ǹfìŋga wu ɓàŋ lɛ pɔɔŋ. 
À kpaa lɛ: Bwaɓ yi yi siìraagh bee inɛ Bɛ̀ll àa ǹsiŋ̀dɛɛ mìni lɛ, ɓi ɓeŋ yɛ̀ɛ ri lɛ. 
Fɔɔnnɛ Moyis à mìsìghà girig bwaɓ ɓi kìnuugh, rì ɓi ɓyom ɓìcèm ɓi ɓɛ nkìlàg kìsay miì ɓi rìɓɔgsì ɗi Bɛ̀ll. 
Ɓi ɗi yɛ̀ɛ ɓìdɔ̀gsɛna ɓyɛɛ̀ kpaakpàà, ɓɛ ti ɓɛ soghàg ɓyom ɓìcèm rì bwaɓ, nsoò ɓìɓe, ɓi ti ɓi ɓalàg ɓìcenɛn di bwaɓ yi kpaŋi.
Ki ghɛɛ̀sɛ̀ngà min lɛ, ɓìfèèghrɛnà ɓi ɓɛkɔɔ̀kɔɔ̀ ɓɛ ɓyom ɓi ɓi ri aɗyoo ɓyɛɛ teɗ rìkuu ɗi zòghɛ̀n ɗiǹ, rì tì lɛ, nsoò ɓɛ̀kɔɔ̀kɔɔ̀ ɓɛ ɓyom ɓɛ aɗyoo ɓɛncèm ɓɛ ghɛɛ̀sɛ̀ngà kì terì zòghɛ̀n rì ɓìfùna ɓi ɓi cee ɓiǹ. 
Ɓisuulɛ Kiris à ɗiŋìghà ɓi ɓi naà-Bɛ̀ll ìnɛ ɓum ɓɛɛ toŋi, ìnɛ ì rì lɛ ì ɓa kìfèèghrɛnà ki naà-Bɛ̀ll ì kɔɔ̀kɔɔ̀, à ɗiŋìghà lɔŋ ɓi ɗyoo ɗyɔmiɗ lɛ di a rɛli ɓi cààmɛ̀n ki, ɓi mis mɛ Bɛ̀ll ɓisu wis. 
À ɗiŋìghà ɓi wɔɔ lɛ di a funɛn nyimiɗ gɛ̀n lɛ gɛ̀n fɛlɛ yɛ̀ɛ nlàmì ɓɛ̀pìrɛɛtìrɛ̀ àa nti à ɗigàg bèg bimiɗ rì bwaɓ yi nyàm. 
I kɛɛ ɓa fɔlɔɔ, di ki ghɛɛ̀sɛ̀ngà min lɛ Kiris a wog rìkɛŋ gɛ̀n lɛ gɛ̀n à tumɛ̀n yɛ̀ɛ zi i kìlɛ̀ngà. Wɔ̀lɛ ɓi cààmɛ̀n ki, à yùghà gɛ̀n bog ɓi gɛ̀n yicèm, di mɛ̀ru mɛ siitòn mɛɛ̀ kɛ̀ɛ̀kɛɛ yi lɛ a legsi kìɓe di à fùnɛɛ nyimiɗ. 
Nni yɛ̀ɛ ki ri kìsiŋdɛn lɛ mum à ghɛ̀ɛ̀sɛɛ kì wii gɛ̀n bog, ajɛ̀m ìnɛn innɛ Bɛ̀ll à yɔ̀mzì nyi, 
fɔlɔɔ nnɛ Kiris ànɛ à falɛ̀ngà nyimiɗ gɛ̀n bog ɓi gɛ̀n yicèm lɛ a tɛg ɓìɓe ɓi ɓum lɛɛ̀gwey à rì ɓiì ɓììtii ti kìrèsɛɛ ɓi gɛ̀n i kìɓɛ̀ɛ̀ kɛ̀ɛ̀ kìɓe a ɓumɓɛ ɓɛɛ̀ ɓoŋɓoŋ nyi lɛ a kweɗ ɓɔ.
Ɓìdɔ̀gsɛna ɓi konaagh ɓi ki ɓaà syeesyee à kìfèèghrɛnà à ɓɛ̀kɔɔ̀kɔɔ̀ ɓɛ ɓyom, ɓi ri lɔŋ cììghziŋ ki ɓi ɓìrɔɔ ɓi ɓyɛɛ̀ yùyuiy; ɓi yin ɗi ìtèɗ wulɛ ɓi konàg kì tɛɛ̀zii ɓumɓɛ ɓɛ ti ɓɛ kɛ̀ngì Bɛ̀ll jàŋbog ɓi bee inɛ̀n, ɓi ki yin lɛ ɓi tɛɛ̀zì ɓɔ rì rìkuu ɗi ɓifùnà ɗi fɔlɔɔ, ɗi ɗi ri lɔŋ bèg yìcèm rìkuu ɗìfog, kɛ̀ɛ̀ rìlɔ̀gtɛ̀n. 
I ɓyɛɛ ɓa rì ìtèɗ wu tɛɛ̀ziyɛn mum, di ɓɛ mɛ lèkà rìwewèy ɗi ɓituwe ɓi rìsòòsòghɛ̀n ɗi ɓum, ɓisuulɛ ɓumɓɛ ɓɛɛ̀ ɓɔɔɓɔgsì Bɛ̀ll ɓi rìkuu ɗi riɓɔgsì ɗiǹ ɓɛ ɓaghà lɛ ɓɛ teɗ zòghɛ̀n gɛ̀n bog ɓi gɛ̀n yicèm, ɓɛ̀ kɛɛ̀ ɓa ti ri fèg ànɛ lɛ ɓɛ ri rì ɓìɓe. 
Wɔ̀lɛ ɓi saaɗ à rìkpaa, ɓìtuwe ɓi ɓɛ ti ɓɛ weeyì ɓi zòghɛ̀n ì ɓum ɓi ti ɓi kilàg lɛ ɓum ɓɛɛ yiyiti ɓìɓe ɓyaa bèg yìcèm. 
Lɛ bwaɓ yi ɓɛ̀lem ɓɛ ɓɛ̀sanìnya rì yi ɓipiì yi yin lɛ yi pisì ɓìɓe ŋwos adɛŋ.
Kìɓan kiǹ kɛɛ̀ki, yɛ̀ɛ Kiris à ɓaghà di à ti ɓiì yùu ɓi ziinɛ, à kpaaghà rì Bɛ̀ll lɛ: Ù kɔ̀ni ɓi kifùna, nsoò lɛ com ki mum à faa wɔ̀, kìɓan kifog, ù faghà mɛ̀ nyoo. 
Ù ti kɔ̀ɔ wog kirɔɔ rì ɓìtuwe ɓi ɓɛ tɔni lɛ ɓɛɛ ɓɔgsi wɔ̀ rì ɓyɔ, nsoò ɓi ɓɛ funɛɛ ɓisuu zòghɛ̀n ì ɓìɓe. 
Nni fɔɔnnɛ mɛ̀ɛ nkpaaghi lɛ: wɔ̀ Bɛ̀ll, mɛ̀ɛnɛ, ǹ-yùu lɛ nki rìkɔ̀n ɗyɔɔ, lɔŋ yɛ̀ɛ kìɓan kɛm̀ ki ri kìkànɛn ɓi kaàtà à ɓìdɔ̀gsɛna.
À loogh kìkpaa lɛ wɔ̀ɔ̀ kɔ̀ni ɓi nsoò ɓìfùna, nsoò mɛ̀fafàà mɛ zɛy, nsoò ɓìtuwe ɓi ɓɛ tɔni lɛ ɓɛɛ ɓɔgsi wɔ̀ rì ɓyɔ, nsoò ɓi ɓɛ funɛɛ ɓisuu zòghɛ̀n ì ɓìɓe, ɓyom ɓìn ɓìcèm ɓi rɔɔ ɓi wɔ, kɔlɛ ɓìfùna ɓìn ɓyɛɛ̀ kìikilɛ̀n lɔŋ yɛ̀ɛ ɓìdɔ̀gsɛna ɓyɛɛ̀ kpaakpàà. 
À ki ɓɔ̀ɓti lɛ wɔ̀ Bɛ̀ll! Mɛ̀ɛnɛ, ǹ-yùu lɛ nki rìkɔ̀n ɗyɔɔ, fɔlɔɔ a rì lɛ, à pisii bee ì rìɓɔgsàg ɗi Bɛ̀ll ì ǹtonto, à rèsì bee ì nyɔn. 
Ɓisuulɛ Yeesus Kiris à roòzìghà rìkɔ̀n ɗi Bɛ̀ll, fɔɔnnɛ ɓìsii ti rì zòghɛ̀n ìnɛ ɓi ɓìɓe ɓis lɛ rìfa ɗi à faghà nyoo yìì gɛ̀n bog ɓi gɛ̀n yicèm.
Pìrɛɛtìrɛ̀ bimiɗ à ti à rɛlàg ɓɛ̀ŋwos ɓɛ̀cèm ɓi jàŋ yiì ì kìsay à kìkì mɛ̀kuu mɛ ɓifùna mɛ̀fog mɛ mɛ yin lɛ mɛ pisi ɓìɓe ŋwos adɛŋ. 
Wɔ̀lɛ Kiris à faghà kìfùna kifog ɓisuu ɓiɓe, à ki kɔ̀ri min ɓi weèlem à Bɛ̀ll fìɗyàɓ fikɔ̀ɔ̀. 
Fɔɔnnɛ a ɓoŋɓoŋ ɓigomìnɛ lɛ ɓɛ̀bènàbena ɓii ɓɛɛ ɓa kìɓoŋ ki a rɛsag mɛ̀kòò mii miì. 
Fɔlɔɔ nnɛ ɓi rìfa ɗìfog, à mɛ kì lɛ ɓɛ̀roɓɛ ɓɛ ri ɓɛ̀tɛɛ̀ziyɛn ɓɛɛ ɓa lɛ syeesyee ìsuùcèm kɛ̀ɛ̀ com ki ɓɛ ri lɛ ɓɛ fen a lɔ̀ŋkaa. 
Kìɓan kiǹ kɛɛ̀ki Kìtɛntɛ̀ɛ̀n ki Nghay kɛɛ̀ rèresi girig ɓìsi; lɛ à loogh kì kpaà lɛ, 
Kan lɛ: Bee inɛ ǹɗì ɓiì renì ɓi nyìinyìm ànɛ lɛ rì mɛ̀ rì ɓɔ, ajɛ̀m ì mɛ̀ru mɛ̀n ì rì ɓiì ɓaà fɛlɛ: Ǹɗì ɓiì foŋì ɓìdɔ̀gsɛna ɓyɛm̀ ɓi mɛ̀rem maa, ǹkàn ɓɔ ɓyɔ ɓi nto. À ɓɔ̀ɓ min lɛ:
Fɔɔnnɛ màa yititi ɓi ɓiɓe ɓyaa, nsoò mɛ̀nànì maa.
Ɓisuulɛ cààmɛ̀n kìcèm ki ɓìɓe ɓi ti ɓì cenɛn, ki ghɛɓsii tì ɓi com lɛ ɓɛɛ fa ɓìfùna ɓisuu risòghɛ̀n ɗi ɓiɓe ɓiǹ.
Nni fɔɔnnɛ mìni ɓɔɔsoŋ̀, tì ti lɛ tì ɗiŋì ɓi jàŋ inɛ ì rì kìcèlì kɛ̀ɛ̀ ìris lɛ bwaɓ yi Yeesus. 
À nɛmgà ɓìsi nyɔɔnyɔn à bee, bee inɛ ì rì rì cɛɓ ɓi kìlàà ki ki ɓaghà ɓi naà-Bɛ̀ll, yɛɛlɔɔ lɛ ɓi nyoo yìì i nyimìɗ. 
Tì rì rì ǹlàmì ɓɛ̀pìrɛɛtìrɛ̀ àgwey anɛ ɓɛ rɛsìghà ɓi naà-Bɛ̀ll. 
Ti tyòŋdɛɛna min Bɛ̀ll jàŋbog rì ǹɗem wu wu ri lɛ sɛɛghi sɛɛghi, rì rìgherɛ̀n ɗi ɗi ri ɗìronɛn, ǹɗem wù tɛnɛn ɓi ɓɛg ànɛ a ɓìɓan ɓi ɓi ri lɛ ɓi fa wɔ̀ bɛ̀lɛn, nyoo ì ɓa ǹwùɓsiyɛn ɓi mɛ̀nig mɛ mɛ ri mɛ̀ tɛnɛn. 
Ti ɓèŋina dyàɓɛn inɛ ti làalam̀ɓɛ̀n, tì sììrɛ̀n ɓisuulɛ Bɛ̀ll ànɛ à faghà ǹkàg roòzag mɛkàg mii. 
Ti ɓèeghɓèŋɗɛɛna ɓìsi rì ɓìsi, tì feèfègsɛ̀n lɛ ti ɓa rì ǹkɔ̀nɛ̀n, tì ki kìki ɓiɓan ɓi syeesyee. 
Tyɛ̀ ki lèg rikɛ̀ngì ɗi a mɛ̀taŋzɛn mis yɛ̀ɛ ɓum ɓɛdɛŋ ɓɛ ti ɓɛ kilàg, ti faàfàlɛ̀n lɔŋ ɓìsiìɓɔmiɗ itèɗ, à ɓiisɛ̀n yɛ̀ɛ ɓi seesee lɛ ŋwos a Kan a kɛ̀ɛ̀kɛɛ yi.
Ɓisuulɛ, i tì kɛ̀nkɛni asu tì kìkì kìɓe ɓi rìfee, di tì mɛ yi saaɗ, kìfùna kidɛŋ ki yiìdi ɓisuu zòghɛ̀n ì ɓìɓe. 
Tì rì ɓiì rɔ̀ɓi lɔŋ lɛ ti ɓoŋɓoŋ lɛ rì ɓɛ̀yɔ̀m ɓɛ Bɛ̀ll, rì ɗuu ɗi ɗi ghɛɛ̀sɛɛ kì ɗigsii ɓumɓɛ ɓɛɛ̀ kìki Bɛ̀ll ǹtoòtèɗ ri coo iris ɓi nɗem. 
Ɓɛ ti ɓɛ weeyì mum ǹcèm ànɛ à yogsii ɓìdɔ̀gsɛna ɓi Moyis, ɓɛ̀ kɛɛ̀ wog nyi nyìighnyìg di ɓum ɓɛɓɛɛ̀, nsoò lɛ ɓɛraa ɓɛ resii rìnàn ɗii. 
Ɓì rì lɛ ɓì fèg lɛ rìkuu ɗi ntɔɓ aɗi ɗyɛɛ ghɛɛ̀sɛɛ rì ŋwaànɛ à kìi lɛ à sɛɛtì Man à Bɛ̀ll, à ghɛn bwaɓ yi riràrɛ̀n ɗi lɛ rì Bɛ̀ll rì ɓum, yi yi kii lɛ a ɓa ǹtɛnɛn, yɛ̀ɛ zɛy rì zɛy à com, à ki fen Nghay à geesɛ̀n. 
Ɓisuulɛ ɓìsii yii roànɛ à kpaaghà lɛ: Mɛ̀ yɛɛ ghɛɛ̀sɛɛ kì rɔ̀ŋi mɛ̀ yɛɛ ghɛɛ̀sɛɛ kì lèɓi à kpaa tì lɛ: Kan à rì ɓiì yɔ̀mzii ɓum ɓii.
Ki ri koŋnyoo lɛ Bɛ̀ll ànɛ à rì cem, a raɗ mum ɓi ɓyàg ɓii. 
Yitiina lɔŋ cɛɓ ki ɓì ghɛɓkà ɓi mɛ̀ru mɛ ǹtonto mɛ ɓì tekà kìtɛɛtɛn ki Bɛ̀ll; ɓì wokà mɛ̀tɔɓ lɛɛ̀gwey ɓi mɛ̀ru mɛ̀n; wɔ̀lɛ ɓì ki càrɛ̀ngà ɓi ɓi zàà ìnɛn. 
Ki mɓalàg lɛ ɗi ɗi yii, ɓɛ sɛɛ̀sɛ̀mgì mìni, nsoò lɛ ɓɛ yeeyeèsì mìni ɓi nyìinyìm à ɓum, ɗi ɗi yii, ɓì sug ɓi gàm ì ɓumɓɛ ɓɛ yeèyèèsìghà fɔlɔɔ. 
Ɓì kàɓɓɛ̀ngà mɛ̀tɔɓ mɛ ɓimbùŋ, ɓì ki woki kirɔɔ cààmɛ̀n kìcèm ki ɓɛ nti ɓɛ ɓatàg mìni ɓyom, ɓisuulɛ ɓì yighà lɛ ɓì ɓaghà rì ɓyom ɓi ɓi cee ɓiǹ lɛ, ɓyɔɔ ri ɓi ɓi ri cààmɛ̀n kìcèm. 
Fɔɔnnɛ kɛ̀ ɓi càɗ ntyweeyi win ɓisuulɛ wu ri rì ɓyoo mɛlèɓ. 
Ki ghɛɛ̀sɛɛ lɛ ɓi ɓa rì kìsììrì, di fɔɔnnɛ ɓi roòzi rìkɔ̀n ɗi Bɛ̀ll, ɓì teɗ min com ki à kàkà mìni. 
Lɛ cààmɛ̀n kaa rɔ̀ɓ kiden lɔŋ lɛsàg lɛ roànɛ à ghɛ̀ɛ̀sɛɛ kì yùu a kpaŋ, àa lɛ̀mzii ɓi. 
Kìɓan kifog ŋwaànɛ à rì lɛ saaɗ ɓi mis mɛ̀m à rì ɓiì ghɛɓì lɛ rìgherɛ̀n, wɔ̀lɛ i à sugtii rì jɛ̀m, ǹɗem wɛ̀m wɛ̀ kɛɛ̀ wogti kirɔɔ rì nyi. 
Ɓìsii yin ɓɛroɓɛ ɓɛ ti ɓɛ sugtàg rì jɛ̀m lɛ ɓɛɛ ɗyaŋ, ɓìsii ri ɓɛ̀roɓɛ ɓɛ gherɛɛ lɛ ɓɛɛ ghɛɓsi ɓyɛɓ  ɓyàà.
Rìgherɛ̀n ɗi ri rìyi ɗi mum à yii saaɗ ànɛ ɓi ɓìɓan ɓi à tyweeyii, ɗi ɓa tì com ki kɛɛ̀ rèresi mum ɓɛ̀saaɗ ɓɛ ɓi ɓìɓan ɓi à ghɛɛ ɓì.
Ɓumɓɛ abɛ̀y ɓɛ tekà mɛ̀sɛɛ̀ghsɛɛgh lɛ rìgherɛ̀n ɗyaa.
Lɛ rìgherɛ̀n nnɛ tì ti tì yilàg lɛ Bɛ̀ll à kìghà zi ri jɛ̀ɛ̀ yìì, ɓi lèg ànɛ lɛ ɓyom ɓìcèm ɓi ti seesee ɓi kilɛ̀ngà rì com ki ŋwaà ghɛɛ ɓì.
Lɛ rìgherɛ̀n nnɛ Aɓɛl à ɓɔgsìghà Bɛ̀ll rì ɓìfùna ɓi ɓi cee ɓi Kaɛŋ; lɛ rìgherɛ̀n ɗii, Bɛ̀ll à kpaaghà Aɓɛl lɛ à rì ŋwaà saaɗ, Bɛ̀ll nyimiɗ a sɛkà rìfa ɗii, ɗyɛɛ kii lɛ a ɓaɓa à tòtòg, nsoò yɛ̀ɛ à mɛ wu.
Lɛ rìgherɛ̀n nnɛ Enɔg à ɓɔkà yɛ̀ɛ Bɛ̀ll cem, kɛ̀ɛ yi com ki lɛ rìwu; ŋwaàdɛŋ à ghɛɛ̀dìghà ɓi nyi ɓisuulɛ Bɛ̀ll à ɓɔkà rì nyi aɗyoo; di ɓɛ ka ɓɔg ɓi ri nyi aɗyoo, Enɔg à kìghà lɛ Bɛ̀ll a wog kìrɔɔ rì nyi. 
Wɔ̀lɛ i mum àrì kɛ̀ɛ̀ rìgherɛ̀n, à yin lɛ à rɔɔ Bɛ̀ll; ŋwaànɛ à tyɛ̀ɛ̀tɛɛ Bɛ̀ll jàŋbog, à ghɛ̀ɛ̀sɛɛ kì gherɛɛ lɛ Bɛ̀ll à rì wɔɔ, à ki gherɛn ti lɛ Bɛ̀ll à ti à lèɓkì ɓumɓɛ ɓɛ ti ɓɛ kaaghì nyi.
Lɛ rìgherɛ̀n nnɛ Nowe à kìghà lɛ, yɛ̀ɛ Bɛ̀ll à lokà nyi kì kpaa kìɓan ki ɓɛ ɓaghà di ɓɛ ka ghɛn ɓi, nni à risìghà, à wog rìkpaa ɗi Bɛ̀ll, à toŋ kìkɔm lɛ a ghɛɓsi naa yìì i ɓum; fɔlɔɔ nnɛ rìgherɛ̀n ɗi kighà Nowe lɛ a fa ziinɛ bɛ̀lɛn, à fɔ̀n rìɓa ɗi mum à rì lɛ à ɓa lɛ saaɗ ɓi mis mɛ Bɛ̀ll, lɛ rìgherɛ̀n.
Lɛ rìgherɛ̀n innɛ Abiraham à kìghà Bɛ̀ll mɛ̀wog yɛ̀ɛ à reŋìghà nyi, à pɛ̀sɛ̀n ɓi kìlɔ̀ŋ kii lɛ à kɛ̀ɛ ɓi jàŋ inɛ Bɛ̀ll à rì nyi ɓiì faà. À kɛ̀ngà fɔlɔɔ kɛ̀ɛ yi jàŋ inɛ à kɛ̀ɛ. 
Lɛ rìgherɛ̀n, nnɛ à ghɛghɛ̀ɓkà fɛlɛ yɛ̀ɛ ǹkèn ɓi ziinɛ Bɛ̀ll à siŋdɛ̀ngà lɛ à rì nyi ɓiì faà. Àa nkɔ̀ràg ɓi ɓìlaa, lɔŋ yɛ̀ɛ ɓɛ̀-Isag ɓɛɛ̀ Yakɔɓ ɓɛ Bɛ̀ll à faghà girig ǹkàg wɔm wiǹ. 
Ɓisuulɛ Abiraham à ɓoŋɓòŋgà bàn ìnɛ Bɛ̀ll yɛɛ fekà yɛ̀ɛ ì rì lɛ ì toŋɗɛ̀n, nyimiɗ yɛɛ ki toŋ, yɔ̀ lɛ kpegkpeg.
Lɛ rìgherɛ̀n innɛ, nsoò Sara à ɓaghà di à mɛ sɛ̀ɛ̀mɛ̀n, à ɓaghà rì ìtèɗ wulɛ a kiti boo ì mum, ɓisuulɛ à tyweeyàkà lɛ Bɛ̀ll à rì ɓiì roòzii nkàg wii. 
Kìɓan kiǹ kɛɛ̀ki kìbog ki mum ki ki ɓaghà di kaa tɔ̀gti kiǹ, ki kighà boo ìnɛ ì tèghɛɛ fɛlɛ yɛ̀ɛ tyɔɛy ti aɗyoo, nsoò lɛ yɛ̀ɛ sɛɛ̀sɛɛ anɛ ɓi bèn ì rìɓày à kìkòn ànɛ ɓɛ yin lɛ ɓɛ ɓay.
Lɔŋ ɓi rìgherɛ̀n innɛ ɓumɓɛ̀n ɓɛ̀cèm ɓɛ cuughà di ɓɛ ka teɗ ɓi ɓyom ɓi Bɛ̀ll à kàkà ɓɔ; kìɓan kifog ɓɛ ghɛngày ɓyɔ, ɓɛ ki nyààrɛn ri ɓyɔ di ɓi kakay fìràɓ, ɓɛ ki kpaa lɛ ɓɔɔ ri ɓɛ̀kèn ɓɛ ɓɛ ri ɓi rìghaàgh fɛ ɓi ziinɛ. 
Ɓɛ̀roɓɛ ɓɛɛ̀ tòtog ɓɛǹ fɔlɔɔ, ɓɛɛ̀ rèresi lɛ tɛntɛ̀ɛ̀n lɛ: Ɓɛɛ̀ kaakaa kilɔ̀ŋ kidɛŋ. 
I kɛɛ ɓa lɛ kìlɔ̀ŋ ki ɓɛ pɛsɛ̀ngày wɔɔ kɛɛ ɗiɗìghà ɓɔ ɓi nɗem, di ɓɛ ɓaghà lɛ ɓɛ ɓa rì cààmɛ̀n ki lɛ ɓɛɛ sugti wɔɔ. 
Ɓi saaɗ à rìkpaa, kìlɔ̀ŋ ki ki cee kiǹ kɛɛ̀ki ɓɛ kɔnkɔ̀ngà, yɛɛlɔɔ lɛ, kìlɔ̀ŋ ki aɗyoo; kìɓan kiǹ kɛɛ̀ki Bɛ̀ll à yin lɛ à wog ǹtoòrìɗ lɛ ɓɛɛ reŋi nyi lɛ Bɛ̀ll wàà, ɓisuulɛ à pègsɛ̀ngà ɓɔ bimiɗ à bàn.
Lɛ rìgherɛ̀n innɛ Abiraham à fùnɛ̀ngà Isag di Bɛ̀ll à fèèghrɛɛ nyi; m̀bobog wìì a man nnɛ à fùnɛ̀ngà lɔɔ, kɔlɛ rì nyi nnɛ Bɛ̀ll à faghà ǹkàg. 
À kpaa nyi lɛ: Ɓi Isag nnɛ ù ɓaagɛ rì boo ì mum ìnɛ ɓɛ ɓɛsàg rì wɔ̀. 
Abiraham à ɓaghà rì fèg ànɛ lɛ Bɛ̀ll à rì rì ìtèɗ wulɛ, nsoò mum àa wii, à ghèmzì nyi, fɔɔnnɛ ɓɛ pɛɛ̀zìghà nyi man wiì; rìkuu ɗi kifèèghrɛnà ki righèmɓɛ̀n ɗi ɓiloŋ, kɛɛ ri lɔɔ.
Lɛ rìgherɛ̀n innɛ Isag à màgà lɛ rì Yakɔɓ, rì Eso ɓisuu ɓiɓan ɓi ɓi mɛ̀ru mɛ beèbɛ̀y.
Lɛ rìgherɛ̀n innɛ Yakɔɓ à màgà ɓɔn ɓɛ Yoosɛɓ ɓɛ̀cèm lɛ bog bòg bog, di à ti ɓiì wiì, à tuŋì ɓi nto wu kigeŋ ki àa mɓèmdàg miì, à ɓɔgsì Bɛ̀ll. 
Lɛ rìgherɛ̀n innɛ Yoosɛɓ à ɓùgà kìɓan ki rìpɛ̀sɛ̀n ɗi ɓɔn ɓɛ Isirayɛl a Egiɓtɛn, di à ti jàŋbog rì rìwu, à ki reɓsɛn com ki ɓɛ ghɛɛ̀sɛ̀ngà kì kìi ri ɓìwoɓ ɓii.
Lɛ rìgherɛ̀n innɛ ɓɛ̀yalì ɓɛ Moyis ɓɛ nyamgà nyi ɓi naa ɓɛ̀ŋwii ɓɛraa ajɛ̀m ì rìyalɛ̀n ɗii, ɓisuulɛ ɓɛ ghɛngà lɛ man ànɛ̀n à rɔɔtɛ̀ngà, fɔɔnnɛ ɓɛ risìghà ɓi kidɔ̀gsɛna ki rifòm ɗi faghà. 
Lɛ rìgherɛ̀n innɛ Moyis à ɓèngà lɛ ɓɛɛ regi nyi lɛ man à gɔ̀n ì Farawɔŋ di à ti ǹsɛ̀ɛ̀mɛn, 
à ɓiìsɛ̀n kìkɔ̀ni lɛ ɓɛɛ kiki nyi mɛ̀tɔɓ ǹɗaŋ ɗi ɓumɓɛ ɓi kìlɔ̀ŋ ki Bɛ̀ll à rɔ̀tɛ̀ngà, à cee lɛ a wog kìrɔɔ ɓi kìɓe ɓiɗùm maa cààmɛ̀n. 
À ghɛn lɛ ǹtoòrìɗ wu Kiris à ghɛ̀ɛ̀sɛɛ kì woògh wu cee coo ikum wu Egiɓtɛn kɛ̀ɛ̀ vèg ɓisuulɛ mis mii mɛ ɓaghà lɔŋ ri mɛ̀lèɓ mɛ mɛ ɓoŋɓòŋgà nyi asu. 
Lɛ rìgherɛ̀n innɛ à pɛ̀sɛ̀ngày a Egiɓtɛn, kɛ̀ɛ risi bim inɛ rìfòm ɗi ɓaghà lɛ ɗi wog, à sììrɛ̀ngà lɔŋ ɓi nɗɛli wii yɛ̀ɛ ɓɛɛ̀ kali lɛ, a seesee Bɛ̀ll ànɛ ɓaà ghɛn ɓi. 
Lɛ rìgherɛ̀n innɛ à kìghà Paskà, à tɔg lɛ ɓɛɛ misi bwaɓ ɓi mɛ̀suunaa di fɔɔnnɛ ŋwaà-fìtom anɛ à ghɛ̀ɛ̀sɛ̀ngà kì cuusii ɓɔn ɓɛ ǹtonto, a rɔɓ kɛ̀ɛ cuusi ɓɛroɓɛ a Isirayɛl.
Lɛ rìgherɛ̀n innɛ ɓɔn ɓɛ Isirayɛl ɓɛ syaàghà rìɓày à m̀ɓàŋ lɔŋ yɛ̀ɛ zi i zɛy; yɛ̀ɛ ɓumɓɛ a Egiɓtɛn ɓɛ mɛɛ̀ fèèghrɛ̀ngà girig, mɛ̀nig mɛ ghaàgh rì ɓɔ.
Lɛ rìgherɛ̀n innɛ gari ì Zyeriko ì kpìlàkà di ɓɔn ɓɛ Isirayɛl ɓaa cèŋzɛn yɔ̀ mɛru taàɓɛ̀ɛ̀.
Lɛ rìgherɛ̀n innɛ Rahaɓ ànɛ à ɓaghà giɓ a rìɓàmɓà à wughà ɓi nɗaŋ ri ɓumɓɛ ɓɛ kighà Bɛ̀ll ɓɛ̀lɔg ɓisuulɛ à ghàɓkà ɓumɓɛ ɓɛ kɛngà mɛ̀wooghrag, rì syeesyee à ǹɗem.
Nkpaati ɓà cɛ? Cààmɛ̀n ki ri lɛ ki kaarɛ̀n mɛ̀ di ǹkpaa lɛ, nkali ɓìɓan ɓi ɓɛ-Zyedeyɔŋ, ɓɛ̀-Ɓarag, ɓɛ̀-Samsɔn, ɓɛ̀-Yɛfte, ɓɛ̀-Davit, ɓɛ̀-Samuɛl rì ɓɛ̀kpaŋzì-ɓìɓan. 
Ɓɛ kighà lɛ ɓɛ yagsàg ɓìlɔ̀ŋ ɓi mɛ̀y, ɓɛ kikì ɓìɓan ɓi ɓi ri lɛ saaɗ, ɓɛ ki ghɛn yɛ̀ɛ mɛ̀kàg mɛ ɓɛ ɓaghà rì mɔ mɛ rongà, ɓɛ simdì ɓìmonɗo myɔm, lɛ rìgherɛ̀n; 
ɓɛ ɓuɓsì ìtèɗ wu ɗuu, ɓɛ ki lɛg lɛ, ɓɛ̀ kɛɛ̀ wey ɓɔ rì gàfàg, ɓɛ wɔngì tìroɓ ti ɓɛ ɓaghà rì tyɔ, ɓɛ ɓa rì kìghɛɛsii a wɛ̀y, ɓɛ ki sansan mɛraŋ mɛ wɛ̀y mɛ ɓi ɓìlɔ̀ŋ ɓidɛŋ. 
Lɛ rìgherɛ̀n innɛ ɓɛ̀yiɓ ɓɛdɛŋ ɓɛ ghɛɛdìghà tì yɛ̀ɛ ɓum ɓaa ɓɛdɛŋ ɓɛ ɓɛ ɓaghà di ɓaa wu ɓɛ ghem̀ɓɛ̀ngà tì, ɓɛ ɓa tì rì ɓɔ. Ɓum ɓɛdɛŋ ɓɛ tulɛ̀ngà rì ɓìtèetèɗ ɓi mɛtɔɓ, ɓɛ̀ kɛɛ̀ ki gherɛn lɛ ɓɛɛ pisi ɓɔ ɓi mɛ̀tɔɓ mɛ̀n, lɛ di fɔɔnnɛ ɓɛɛ syɔɔ̀dɛn rì rìghèmɓɛ̀n ɗi ɓiloŋ ɗi ɗi rɔɔtɛɛ ɗi cee. 
Ɓɛ fengàkà tì ɓɛ̀ro ɓɛdɛŋ, ɓɛ bog ɓɔ kìtòn rì gbaǹ, ɓɛ kagì ɓɔ bɛǹ, ɓɛ ki pìki ɓɔ ɓi naà-zày. 
Ɓɛ rogàkà ɓɔ gɔ̀g lɛ ɓɛɛ wey ɓɔ ɓɛ rengì ɓɛ̀ro ɓɛdɛŋ ɓìden ɓiɓɛɛ̀ rì ɓìghàg ɓɛ wewèy ɓɛm̀bog rì gàfàg, ɓɛ rerènìghà jàŋ, ɓɛ waatàg lɛ rì gòò yi jɔ̀ɔ̀, rì yi bwiy, ɓɔ kɛ̀ɛ̀ com, ɓɛ yeèyèèsì ɓɔ, ɓɛ ki tɔtɔɓ ɓɔ, 
ɓɔ ɓɛ ɓɛ ɓaghà mɛ̀kuu mɛ ɓum mɛ ziinɛ ì ghɛ̀ɛ̀sɛ̀ngà gì ɓi lɛ ì ɓa rì mɔ, ɓɔ yɛɛ deŋdèŋgà lɛ rì ɓi mɛ̀reɓ, rì ɓi dòn aɗyoo, ɓɛ ghɛghɛ̀ɓ lɛ rì ɓi bagsɛn yi dòn rì ɓi ɓìbùgsɛnà. 
Nni ɓumɓɛ̀n ɓɛ̀cèm ɓɛ Bɛ̀ll à sɛkà rìgherɛ̀n ɗyaa ɓɛ tekà ɓi com ki Bɛ̀ll à kàkà ɓɔ 
ɓisuulɛ ɓɛ peèghpègsɛ̀ngà bimid à com àdɛŋ ànɛ à cee ɓisu wis, lɛ ɓɛ̀ kɛɛ̀ kpaŋ ɓi nɗɛli wulɛ kìɓan ki fenɛn kɛ̀ kɛɛ̀ ɓa ti a lɔ̀ŋkaa, di ɓìsii ka yiǹ.
Nni fɔɔnnɛ ɓìsi girig, yɛ̀ɛ tì ti ɓɛ̀rìɓiyɛn ri ǹkun wu ɓɛwusìnɛ̀ɗ yɛ̀ɛ wu, tì ghɛ̀ɛ̀sɛɛ min ki càri com kìcèm ki ki ri ɓìsi ǹtɛ̀g, rì kìɓe ki ki ti kɛ̀ kɛɛ̀ tɔg ɓisi kìlaataagh, tì sììrɛ̀n ɓi mɛ̀ree mɛ ɓɛɛ̀ tɔtɔg ɓisi lɛ ti ghɛŋì. 
Tì seesèè lɔŋ Yeesus ànɛ rìgherɛ̀n ɗis ɗi sasaghii nto ɓi nyi, à tumɛ̀n a rìtumɛ̀n à kpaŋ a rìsugtɛ̀n. Yeesus ànɛ̀n yɛɛ cenɛ̀ngà rìwu ɗi ɓi Kɔrɔs, kɛ̀ɛ tɔg com rì ntoòrìɗ wu à wokà, lɛ à seesèèghà kìrɔɔ ki ki ɓoŋɓòŋgà nyi; ɓi gomìnɛ, à kɔ̀kɔrii ɓi weèlem à ìkɔ̀ɔ̀ wu rilàmì wu Bɛ̀ll.
Terina kìrèmzɛnà ɓi roànɛ à cenɛ̀ngà lɛ ɓɛ̀kìì-kìɓe ɓɛɛ̀ ɗuù fɔlɔɔ ri nyi, di fɔɔnnɛ ɓi ɓa kɛ̀ ɓi càrɛn lɛ kìfɔlìmùm kɛɛ teɗ mìni mɛ̀rem.
Ɓi wɛ̀y win wu rì kìɓe, ɓì ka ɗuù ɓi à kpaŋ ɓi jàŋ inɛ lɛ ɓi wu, 
ɓì mɛ ɗimzɛn jɛ̀ɛ̀ yi mɛfegsɛn yi Bɛ̀ll a kpaaghi mini fɛlɛ yɛ̀ɛ ɓɔn ɓii lɛ: Man wɛm̀ kɔ̀ɔ sɛɛti zàà ìnɛ Kan à ɓoogh wɔ̀, kìfɔlìmùm kɛ̀ kɛɛ̀ ɓan wɔ di à fwààdɛɛ wɔ̀. 
Ɓisuulɛ Kan à tì à falàg ŋwaànɛ à keesii ǹtɔɓ à ki ɓoki roànɛ à yii lɛ à rì nyi man.
Cenɛɛna mɛ̀tɔɓ, Bɛ̀ll a kìki mini fɔlɔɔ lɛ ɓì rì ɓɔn ɓii. Man àbe nnɛ seŋi à ti kɛ̀ɛ ɓog? 
I à kuli ɓi mini yɛ̀ɛ à ti à kwiiyì ɓɔn ɓii ɓɛ̀cèm, di ɓì yin ɓɛkɔɔ̀kɔɔ̀ ɓii ɓɛ ɓɔn, ɓɛ à yali ɓi ɓɛ̀y. 
Yɛ̀ɛ ɓɛ̀seŋi ɓis ɓɛ ɓi mɛ̀mùù ɓɛ mɓokì ɓìsi tì ki kìki ɓɔ mɛ̀wog, tì ghɛ̀ɛ̀sɛɛ min lɛ tì pɔ̀ɔ̀zì kì woògh Seŋi ànɛ ɓi mɛ̀ghay, lɛ ti ɓa rì cɛɓ. 
Ɓɛ̀seŋi ɓis ɓɛ ɓɛ yaayii ɓìsi ɓɛ nti ɓɛ falàg ɓìsi ǹtɔɓ ɓi maa cààmɛ̀n lɔŋ yɛ̀ɛ ɓɛ nghɛngì lɛ ki ghɛɛ̀sɛɛ, wɔ̀lɛ Bɛ̀ll à ti à ɓokì ɓìsi ɓi kìrɔɔ kis lɛ di ti ɓa rì gàɓ ɓi rìɓa ɗii ɗi à rì ǹtɛnɛn. 
Ki ri lɔŋ saaɗ lɛ ǹtɔɓ wucèm wu ti wu lokì kìghɛnɛɛ yɛ̀ɛ kìɓan ki kɛɛ wogsi mum bim, wɛ̀ kɛɛ̀ ɓa kiɓan ki kinyàà, kìɓan kifog, wu ti wu siitàg kì faà ɓìɗùn ɓi cɛɓ ki fyòoog, rì ki saaɗ.
Kìɓan kiǹ kɛɛ̀ki ɓì ghɛ̀ɛ̀sɛɛ kì tèèsii ɓyàg ɓin ɓi ɓyaa nyɔŋì, rì mɛ̀ɗu min mɛ maa kpɔ̀gtì. 
Mɛ̀kòò min mɛɛ nɔɔ̀ti lɔŋ bee yi yi ri lɛ saaɗ di fɔɔnnɛ ìkòò wucèm wu wu ri rì kìlɛm wɛ̀ kɛɛ̀ nìmɓɛn, wɛɛ wɔǹ lɔŋ nwɔ̀nɛn. 
Kaana lɛ ɓi ghɛɓ lɛ fyòoog rì ɓum ɓɛ̀cèm, ɓì ki ɓa ri cɛɓ ki ki ri kìtɛnɛn; lɛ ŋwaànɛ cɛɓ kìn ki ri ɓiì kaarɛɛ a lɔ̀ŋkii, àa ghɛn ɓi Kan. 
Ɓì konàg lɛ ŋwaàdɛŋ kɛ̀ɛ ɓa lɛ à rèèghrɛ̀n geesɛ̀n ì Bɛ̀ll, nsoò lɛ gàŋ i ǹlòlolɛn yɛ̀ kɛɛ̀ ròò ǹɗuŋ, lɛ yɛ̀ɛ ɓuùsi jàŋ, ì ki yeesi ɓum lɛɛ̀gwey ri ìrɔ̀g wu yɔ̀.
Ɓì konàg lɛ ŋwaàdɛŋ kɛ̀ɛ ɓa ri cɛɓ ki tɔɔtɔɓki, nsoò lɛ a ɓa rì zɛɛtɛn ɓi ɓyom ɓi ɓi ri kìcèlì fɛlɛ yɛ̀ɛ Eso ànɛ à kàɓkà ìkɔ̀ɔ̀ wii wu risɛ̀ɛ̀mɛn ɓisuu càà ki ɓiɗilàg. 
Ajɛ̀m ìnɛn, yɛ̀ɛ à mɛɛ̀ kaaghà lɛ seŋi a maŋ nyi, nni à nàɓkà nyi lɛ bee inɛ à ɓaghà lɛ à lɔ̀gtì tì kìɓan ki à kìghà ì ɓaghà ɓi. Nsoò yɛ̀ɛ à kaakààghà bee fɔlɔɔ di a rènɗèn.
Lɛ àa dòn ìnɛ mum à rì lɛ à kòm yɛɛ̀nɛ ɓì tyòŋdɛ̀ngà jàŋbog rì yɔ̀, dòn ì Sinayi ìnɛ ì ɓaghà rì ɗuu, rì tìfììfìnà, rì birìm ì ɓìɓɓìɓ, rì bɛ̀ɓ 
rì gom ì ɗyam, rì gom ì jɛ̀ɛ̀; ɓumɓɛ ɓɛ wokà gom ìnɛ̀n, ɓɛ ɓeèdɛ̀ngà lɛ ɓɛɛ kɛǹ asu rì rìwowòg ɗi jɛ̀ɛ̀ ìnɛn. 
Ɓisuulɛ ɓɛ ɓaghà ɓi lɛ ɓɛ cenɛ̀n ǹsiŋdɛn wulɛ: Nsoò nyàm yàa kòmi dòn ìnɛn, ɓɛ ghɛɛ̀sɛɛ yɔ̀ ki rogii gɔ̀g, ɓɛ wey yɔ̀. 
Kìɓan kiǹ ki koŋɗɛ̀ngà nyoo lɛɛ̀gwey ɓi rìseesèè ɓi lèg ànɛ lɛ Moyis à kpaghà lɛ ǹɗisii, ǹki nìŋdɛn lɛ kpàg kpàg kpàg. 
Wɔ̀lɛ, ɓìi nkɛ̀ɛ jàŋbog rì dòn ì Siyon, jàŋbog rì bàn ì Bɛ̀ll ànɛ à rì cem, Yorisalɛm ànɛ aɗyoo, rì ɓum ɓɛ titom ɓìtuu ɓìtuu, 
ɓìi nkɛ̀ɛ jàŋbog rì ǹtaŋzɛn wu ɓɔn ɓɛ Bɛ̀ll ɓɛ ǹtonto, ɓɛ mii maa mɛ ri mɛ̀ kànɛn ɓi ɗyoo ɓi ɗùm; ɓìi nkɛɛ̀ jàŋbog rì Bɛ̀ll ànɛ à rì ɓiì yɔ̀mi ɓum ɓɛ̀cèm; ɓìi nkɛ̀ɛ jàŋbog rì mɛ̀ghay mɛ mɛ ri lɛ saaɗ, mɛ mɛ ti lɛ syeesyee, kɛ̀ɛ̀ com ki ɓɛ ri lɛ ɓɛ fen ɓi mɔ. 
Ɓìi nkɛɛ̀ jàŋbog rì Yeesus ànɛ à rì ɓi nyìinyìm à nyɔɔnyɔn à rìràrɛ̀n ànɛ lɛ rì Bɛ̀ll rì ɓum, ànɛ bwaɓ yii yi yi kpagà yɛɛ̀ tòtòg yi cee yi Aɓɛl.
Ɓì konàg lɛ kɛ̀ ɓi ɓèn kiwoògh jɛ̀ɛ̀ ì roànɛ a tòtòg, ɓisuulɛ i ɓɛ̀roɓɛ ɓɛ ɓengà kì woògh jɛ̀ɛ̀ ì roànɛ à rɔ̀ɔ̀rɔ̀gsɛ̀ngà ɓumɓɛ ɓi ziinɛ, ɓɛ rɔmɛ̀ngà ɓi deɓ, gɛ̀n yaŋ ri ɓìsi, cààmɛ̀n ki tì lɔ̀ghii ɓyàs rì roànɛ a rɔɔrɔgsɛ̀n yì ɓìsi ɓi ɗyoo ɓi ɗùm. 
Nyi ànɛ jɛ̀ɛ̀ yìì i nyɛ̀ŋzìghà zi ɓi mɛ̀ru mɛ̀n, nnyɛɛ mɛ fa nkàg ɓi gomìnɛ lɛ: Àa lɔŋ zi yɔ̀ ri yɔ̀ yɛɛ̀nɛ ǹɗì ɓiì nyɛ̀ŋzii, m̀ɓiì nyɛ̀ŋzii ti girig gɛ̀n bogtɛ̀n lɛ rì ɗyoo miì. 
Jɛ̀ɛ̀ ìnɛ lɛ: Gɛ̀n bogtɛ̀n inɛ̀n ì rèsii lɛ: ɓyom ɓi Bɛ̀ll à kìghà ɓi ɓiì nyɛ̀ŋɗɛɛ, ɓi silàg, fɔɔnnɛ ɓyom ɓi ɓi yin lɛ ɓi kpig ɓyɛɛ ri rɔ̀ɓ. 
Nni ti faana min Bɛ̀ll ɓìtògsɛ̀n yɛ̀ɛ tì teri kìlɔ̀ŋ ki ki yin lɛ ki kpig, tì ɓɔgsì nyi rìɓɔgsì ɗi ɗi ri lɛ ɗi rɔɔ nyi, rì mɛ̀wog, rì ìris. 
Ɓisuulɛ Bɛ̀ll wìs a rì girig yɛ̀ɛ ɗuu ɗi ɗyɛɛ̀ ɗiighɗigsì lɛ lɛɛ̀ lɛɛ̀.
Sììrɛɛna ɓi nkɔ̀nɛ̀n à rìgeni. 
Kɛ̀ ɓi ɗimzɛn kiɓan ki lɛ ɓi ghaɓki ɓɛ̀kèn lɛ syeesyee; ɓisuulɛ ɓum ɓɛdɛŋ ɓɛ laasìghà ɓum ɓɛ titom ɓɛ̀ kɛɛ̀ yi ɓi kìsyɔ̀ɔ̀ kiǹ.
Ɓì yitàg ɓìmbùŋ yɛ̀ɛ ɓɛɛ̀ kali lɛ ɓì rì ɓi naà-zày ǹɗaŋ ri ɓɔ; ɓì yitàg girig ɓɛ̀roɓɛ ɓum ɓɛɛ̀ tɔtɔ̀ɓ, ɓisuulɛ mìni girig ɓì rì rì nyoo.
Ɓum ɓɛ̀cèm ɓɛ ghɛɛ̀sɛɛ kì kuughraagh riwɛy; naa ì rìwɛy ì ɓa kɛ̀ɛ̀ ɓìɓan ɓi tifin ɓisuulɛ Bɛ̀ll à rì ɓìi yɔ̀mi ɓum ɓɛ kitɔɓi rì ɓɛ̀kìì-tìsɔ̀mɔ̀g.
Kìsee ki mɔ̀ɔ̀ni kɛ̀ kɛɛ̀ làmì ɓyɛɓ ɓin; nyààrɛɛna rì gàɓ ì ɓyom inɛ ɓì rì rì yɔ̀, ɓisuulɛ Bɛ̀ll nyimiɗ a kpaaghi lɛ: Màa càɗ ɓi wɔ, kɛ̀ɛ nki rini wɔ. 
Fɔɔnnɛ tì rì min lɛ tì kpaa rì ǹtyweeyi lɛ: Kan à rì roànɛ à ti à ghɛɓsàg mɛ̀, ǹ-yin lɛ ǹɗisì com, mum à rì lɛ à kì mɛ̀ cɛ?
Yitiina ɓumɓɛ ɓɛ lokà mìni kì kɛ̀ɛkɛɛ̀sì, ɓɛɛ wogsìghà mìni jɛ̀ɛ̀ ì Bɛ̀ll, ɓì fiɓì rìsyɔn ɗi cɛɓ kaa, ɓì nɔ̀ɔ̀tì ìkòò waa wu righerɛ̀n.
Yeesus Kiris à rì lɔŋ com kìfog, yɛ̀ɛ rìŋkò, yɛ̀ɛ gɛɛ̀nɛ, à kpaŋ fìɗyàɓ fikɔ̀ɔ̀. 
Kɛ̀ ɓi càrɛn lɛ mɛ̀rèsàg mɛ̀kuu mɛ̀kuu mɛ mɛ riì tìràɓ, mɛɛ ɗimzi mìni bee, lɛ ki rɔɔtɛɛ lɛ ǹɗem wɛɛ teɗ ìtèɗ lɛ geesɛ̀n ì Bɛ̀ll, à cee ɓìsyɔ̀ɔ̀ ɓi ɓi komi ɓìɗilàg ɓi ɓi ghɛɓsìghà ɓi ɓumɓɛ ɓɛ falɛ̀ngà miì nsoò ɓi bee idɛŋ. 
Ɓɛ̀pìrɛɛtìrɛ̀ ɓɛ ɓɛɛ̀ kìki kisay ɓi kìnuugh ɓɛ yin ɗi ìtèɗ wulɛ ɓɛ ɗi ɓyom ɓi ɓɛ funɛɛ ɓi jàŋ yis ì rìtɔ̀ngì ɗi ɓyom. 
Nlàmì ɓɛ̀pìrɛɛtìrɛ̀ àgwey à ti à kɛ̀ngì rì bwaɓ yi ɓituwe ɓi jàŋ inɛ ì pɔ̀ɔ̀zii kì ɓaà kìcèlì, lɛ yɛɛ ɓa yɛ̀ɛ com ki à faa ɓisuu ripisì ɗi ɓiɓe; wɔ̀lɛ ɓɛ nti ɓɛ tɔngì ɓìloŋ ɓi ɓituwe ɓiǹ fìràɓ ri jàŋ inɛ ɓum ɓɛ ɓaghà. 
Kìɓan kiǹ kɛɛ̀ki Yeesus à wughà girig fìràɓ ɗi bàn, lɛ a tɛɛ̀zi ɓum ɓɛ kilɔ̀ŋ rì bwaɓ yii yɔmìɗ. 
Nni ti kɛ̀ɛna min a lɔ̀ŋkii, tì kpaŋdɛ̀n daŋdarààŋ rì jàŋ inɛ ɓum ɓɛ ri, tì ki kàɓɓɛn ntoòrìɗ wii. 
Ɓisuulɛ tì yin fɛ rì bàn ì fìɗyàɓ fikɔ̀ɔ̀ ɓi ziinɛ, ti kaakaa lɔŋ bàn ìnɛ ì ri yù. 
Ti faana min Bɛ̀ll rìkem ɓi sìg à ɓyom ɓi tì fùnɛɛ ɓi Yeesus, fɔlɔɔ yɛɛ ri rìfa ɗi ɗyɛɛ̀ rèeresɛ̀n ɓi myɔm mɛ mɛɛ̀ kpaakpagsɛ̀n nyi lɛ à rì Kan wìs. 
Kɛ̀ ɓi ɗimzɛn rikì ɗi kirɔɔ rì rìghɛɛ̀ghɛ̀ɓsɛ̀n ɗi ɓi nyìinyìm wìn, lɛ rìkì ɗiǹ ɗyɛɛ ti ɗi rɔɔghì Bɛ̀ll, ɗi ɓa ɓi bàlì ì ɓyom ɓi ɓì faa nyi.
Kìina ɓumɓɛ ɓɛɛ̀ kɛ̀ɛkɛɛ̀sì mìni mɛ̀wog ɓì fa ɓɔ bɔgsɛ̀n, ɓisuulɛ ɓɛɛ̀ ɓɔmɓɔm kirɔɔ ki ɓi mɛ̀ghay miǹ, lɛ ɓɛ ri ɓàaghgɛ kìɓan ki miì ɓi mis mɛ Bɛ̀ll; kìina lɛ ɓɛɛ kiki kìsay kiǹ ɗì kìnyàà, àa rì bemeg lɛ fɔlɔɔ àa ghɛɓsi ɓi mini bimiɗ à com.
Ɓì ɓɔ̀ŋzàg ɓisu wis, lɛ tì konaagh kì yiì lɛ mɛ̀rem mis mɛ ri lɛ sɛɛghi sɛɛghi, rì rìkɔ̀n ɗi lɛ ti ghɛghɛɓ ɓi ɓɛ̀saaɗ ɓi ɓìɓan ɓìcèm. 
Ǹtɔɔgh mìni kìɓan kiǹ, ǹsììrɛ̀n miì lɛ di fɔɔnnɛ Bɛ̀ll a pɛɛ̀zi mɛ̀ a lɔ̀ŋkin lɛ fyɛ̀ɗ.
Bɛ̀ll à fyòoog ànɛ à ghèmzìghày coo mɓèŋì-jɔ̀ɔ̀ ànɛ lɛ Kan wìs Yeesus a ɓìloŋ rì bwaɓ yi riràrɛ̀n ɗi fiɗyàɓ fikɔ̀ɔ̀, 
a fa mìni ìtèɗ wulɛ ɓi kiki ɓìɓan ɓi syeesyee lɛ ɓi roòzi rikɔ̀n ɗii; a ki lɛ, ɓìɓan ɓi ɓyɛɛ̀ rɔɔghi nyi ɓyɛɛ ghɛnɛn ɓi ɓìsi lɛ Yeesus Kiris ànɛ à ghɛ̀ɛ̀sɛɛ ɗì rìkem fìɗyàɓ fikɔ̀ɔ̀ ri fìɗyàɓ fikɔ̀ɔ̀ Ààmɛ̀n.
Ɓɔɔsoŋ̀, ǹtɔɔgh mìni lɛ ɓi niɗ mɛ̀rem, ɓì teɗ ɓìɓan ɓi ɓyɛɛ fa mìni ìtèɗ ɓi mɛ̀rem ɓisuulɛ kaàtà ànɛ ǹkàniì mìni à ràɓi ɓi.
Yiina lɛ, ɓɛ ncàri Timote à geni wìs anɛ àa nɗì m̀ɓamɓanɛn, i à fyaŋzii fɛ kì kpaŋì, di tì rì mìni ɓiì yùu ki ghɛɛ̀ ǹɗaŋ lɛ rì mɛ̀ rì nyi.
Ɓìtògsàg ɓɛ̀rɛlì asu ɓiǹ, rì ɓɛ̀gherɛ̀n ɓɛ̀cèm; ɓɛ̀roɓɛ a Italii ɓɛ togsaaghi mìni.
Mɛ̀ Zyag, ànɛ ǹɗì Ǹkìì-kìsay a Bɛ̀ll rì à Kan Yeesus Kiris, ǹkàni mɛ̀pwìɗ mɛ Isirayɛl, ǹtɛ̀ɗ ɗì mɛɓɛɛ̀ mɛ mɛ saàtɛ̀ngà zi bimiɗ. Ǹtògsii yàà!
Mìni ɓɛ̀geni ɓɛ̀m, terina mɛ̀kuu mɛ mɛtɔɓ mɛ̀cèm mɛ ɓì rì lɛ ɓì tulɛ̀n rì mɔ lɛ mɛ ri kìɓan ki kinyàà ki kɔɔ̀kɔɔ̀, 
ɓì ki yi lɛ, cààmɛ̀n kìcèm ki rìgherɛ̀n ɗin ɗi tulɛɛ rì mɛ̀fèèghrɛn, ki ri ɓiì kìi lɛ ɓi ɓa rì kìnìri ki nɗem; 
kìɓan kifog, ki ghɛɛ̀sɛɛ lɛ rìnìɗ ɗin ɗi nɗem ɗyɛɛ ki ɓìɓan ɓi ɓi rɔɔtɛɛ lɛ kɔɔ̀kɔɔ̀, di fɔlɔɔ nnɛ ɓi ɓa ɓumɓɛ ɓɛ kii lɛ, ɓɔ kɛ̀ɛ̀ bɛ̀lɛn nsoò bog, ɓɛ ki ɓa ɓɛronɛn ɗi ɓìɓan ɓìcèm, com ki ki kaarɛ̀n ɓɔ, kɛ̀ kɛɛ̀ ɓa.
I ŋwaàdɛŋ ànɛ ɓi mìni à kaarɛɛ ɗyomzɛ̀n, a tɔg ɗyɔ rì Bɛ̀ll ànɛ à ti à falàg ɓum ɓɛ̀cèm ɗyomzɛ̀n zɛy rì zɛy, rì syeesyee à nɗem, fɔɔnnɛ àrì nyi ɗyɔ ɓiì faà; 
kìɓan kifog, à ghɛ̀ɛ̀sɛɛ ɗyɔ kìlɔnì rì ǹtyweeyi kɛ̀ɛ ɓa ri nyoey; ɓisuulɛ ŋwaànɛ à rì rì nyoey à pisɛɛ ɓìkus ɓi riɓày ɓi bɛ̀ɓ yɛɛ̀ nyɛ̀ɛnyɛŋ̀zì di yɛɛ̀ ɓɔɔɓɔgsì aɗyoo. 
Rìkuu ɗi mum ɗìn ɗyɛ̀ kɛɛ̀ fèg ɓi nɗem lɛ ɗi ri ɓiì terì com kidɛŋ yɛ̀ɛ Kan. 
Ŋwaànɛ fɔlɔɔ a rì kɛ̀ɛ̀ bimiɗ à nɗɛli anɛ à sììrɛɛ miì ɓi ɓìɓan ɓii ɓìcèm.
Maaseŋi wìn a rìgherɛ̀n ànɛ à rì soghàsogha, a nyaàrɛn ɗì rìpɛ̀sì ɗi Bɛ̀ll à pɛ̀sii nyi aɗyòò. 
Wɔ̀lɛ guŋgum nyii ghɛɛ̀sɛɛ kì nyààrɛɛ ri rìsɛɛ̀dì ɗi Bɛ̀ll à sɛɛ̀dii nyi, ɓisuulɛ à rì ɓiì ghaghii yɛ̀ɛ kìsàmà ki caaɓi. 
Ŋwos a pɛ̀sɛ̀n yì rì rìtɔ̀n ɗii ɗi syàn, à kì lɛ caaɓi kɛɛ womdag, kìsàmà ki caaɓi kiǹ ki kpi, kìrɔɔ ki kɔ ɓɛ̀ kɛɛ̀ ghɛɛ̀di. Fɔlɔɔ nnɛ guŋgum a rì ɓiì wom̀daagh ɓi ɓìɓan ɓìcèm ɓi a kìkì.
Mààgh rì ŋwaànɛ à ti à nìɗkì nɗem di à tulɛɛ rì mɛ̀fèèghrɛn; ɓisuulɛ i à mɛ ghɛn mɛfèèghrɛn fɔlɔɔ, à rì ɓiì terì tàm à cɛɓ ànɛ Kan à kàkà ɓumɓɛ ɓɛ ti ɓɛ keesàg nyi.
Mum kɛ̀ɛ kì lɛ i à rì ɓi mɛ̀fèèghrɛn, a kpaa lɛ Bɛ̀ll yɛɛ̀ fèeghfeèghrɛ̀n mɛ̀. Ɓisuulɛ Bɛ̀ll à yin lɛ kìɓe ki fèèghrɛ̀n nyi, nyimiɗ kɛ̀ɛ ki fèèghrɛn mum. 
Kìɓan kifog mum bimiɗ à ti à ɓalàg rì mɛ̀fèèghrɛn lɛ ɓìɓeɓtàg ɓi ɓiɓan ɓi ɓyɛɛ̀ kɔ̀nkɔn nyi ɓyɛɛ ti ɓi syogì nyi, ɓi ki teki nyi nɗem. 
Ɓìɓeɓtàg ɓi ɓɛfèg ɓi mum ɓi nɗem, ɓi ti lɛ i ɓi teri ɗyem, ɓi yay kìɓe; kìɓe ki ɓalàg lɛ i kaa tèɗ, ki yay rìwu.
Mìni ɓɔɔseŋi ɓɛ̀m ɓɛ nɗem, kɛ̀ ɓi pwààrɛn: 
Com ki syeesyee kìcèm ki ɓɛ ri lɛ ɓɛ fa ɓìsi, rì rìɓòò ɗìcèm ɗi ɗi rɔɔtɛɛ lɛ kɔɔ̀kɔɔ̀, ɓi ti ɓi ɓalàg yì aɗyoo, yɛ̀ɛ Seŋi ànɛ à rì rì kìtɛɛtɛn, ànɛ à ti kɛ̀ɛ cenɗɛn, nsoò kìfìì ki lɛ à rì lɛ à lɔ̀gtɛ̀n, ki yin a lɔ̀ŋkii. 
À faghà ɓìsi cɛɓ ɓi rìkɔ̀n ɗii, rì jɛ̀ɛ̀ yìì i saaɗ lɛ ti ɓa fɛlɛ yɛ̀ɛ ɓìɗùn ɓi ǹtonto ɓi ɓyom ɓi à kìghà. 
Mìni ɓɛ̀geni ɓɛ̀m ɓɛ nɗem, ɓì ghɛ̀ɛ̀sɛɛ kì yiì fɔlɔɔ. Fɔlɔɔ nnɛ mum bimiɗ à ghɛ̀ɛ̀sɛɛ kì ɓaà lɛ fyɛ̀ɗ lɛ a wog, kɛ̀ɛ fyaŋzi ki tòòghrɛɛ, kɛ̀ɛ ki fyaŋzag ki woògh bim, 
ɓisuulɛ ŋwaànɛ bim yɛɛ̀ kìkì, à ti kɛ̀ɛ roòzi rikì ɗi ɓiɓan ɓi ɓi ri lɛ saaɗ ɓi mis mɛ Bɛ̀ll. 
Kìɓan kiǹ kɛɛ̀ki ɓì ghɛ̀ɛ̀sɛɛ kì càri ɓiɓan ɓi tifin, rì kìɓe mɛkuu mɛ̀cèm, ɓì teɗ jɛ̀ɛ̀ ìnɛ ì ɓɛ̀lɛ̀ngà ɓi mìni, ìnɛ ì ki rì lɛ ì ghɛɓsì ɓyɛɓ ɓin, rì ǹɗem wu tɛ̀tɛ̀rɛ̀ɛ̀.
Kìina ɓìɓan ɓi jɛ̀ɛ̀ ì Bɛ̀ll yɛɛ̀ kpaakpàà, kɛ̀ ɓi rɔ̀ɓ lɔŋ lɛ rìwowòg ɗi jɛ̀ɛ̀ ìnɛ̀n ɗyɔ rì ɗyɔ, ɓì pwààpwààrɛ̀n mìniìɓɔmiɗ ri ɓɛ̀fèg ɓɛ ɓɛ ri ɓìtɛ̀ŋtɛ̀ŋ. 
Ɓisuulɛ ŋwaànɛ a wowog jɛ̀ɛ̀ ìnɛn, kɛ̀ɛ kì ɓiɓan ɓi yɛɛ̀ kpaakpàà, à rì fɛlɛ yɛ̀ɛ ŋwaànɛ à ti à kìlàg lɛ, i à ghɛɛ ìsu wii ɓi ŋwii yɛ̀ɛ wu ri, 
ajɛ̀m ìnɛn à pɛ̀sɛ̀n à ghaagh, à ghàs kì ɗimzɛɛ lannɛ à rì. 
Kìɓan kifog, i mum à sìŋii ɓìdɔ̀gsɛna ɓi ɓi rɔɔtɛɛ lɛ kɔɔ̀kɔɔ̀, ɓi ɓyɛɛ̀ foŋfoŋ mum ɓi-kɔ̀ɔ̀ wu rikan, à ki sììrɛn, àa ɓi rìwowòg ɗi lɛ i à woogh, à ɗimzɛ̀n, lɔŋ ɓi rìkìkì ɗi ɓiɓan ɓi miì rì ìtèɗ, ŋwaànɛ̀n yɛɛ ri ɓiì woògh kìrɔɔ ɓi rìkì ɗii ɗiǹ.
I mum a fèfeg lɛ à rì mum à rìgherɛ̀n kɛ̀ɛ ki ɓèŋ rìlemàg ɗii, kìɓan kifog à yèèghyègsì ǹɗem wii, rìgherɛ̀n ɗi ŋwaànɛ̀n ɗi ghɛɓsii ɓi com. 
Rìgherɛ̀n ɗi ɗi ri ɗìtɛnɛn, ɗi ki ɓa kɛ̀ɛ̀ tìfin ɓi mis mɛ Bɛ̀ll à Seŋi wìs ɗyɛɛ̀ tɔtɔg lɛ mum a kɛngi kì ghɛɛ̀ lɛ rì ɓɔɔ̀zii rì mɛ̀kpɔɓ cààmɛ̀n ki ɓɛ ri rì ǹɗemi-kɛŋɛn, à ki ɓèŋɗɛn lɛ kɛ̀ɛ kì ɓìɓan ɓi tifin ɓi ɓi ziinɛ.
Ɓɛ̀geni ɓɛ̀m, kɛ̀ ɓi ɗiŋzi nlànag ɓi rìgherɛ̀n ɗi ɓì gherɛɛ Kan wìs Yeesus Kiris ànɛ à rì ǹkeŋkèmì.
I ɓum ɓɛ ɗiŋii yì a ntaŋzɛn win ɓɛsɛ̀ɛ̀ ɓɛɓɛɛ̀ lɛ roànɛ rì bɔŋ i gol ɓi càg rì syeesyee à kìlàà à ǹlònlomɛn, roàmbog rì kìtùg ki kilàà, 
i ɓì ɓisɛɛ kì kuuraagh roànɛ à waatɛɛ kìlàà ki syeesyee, ɓì kpaa nyi lɛ kɔ̀ri fɛ ɓi-kɔ̀ɔ̀ wu syeesyee wu, ɓì kalì soghàsogha lɛ, wɔ̀ɔ̀ rɛli fɛnii; nsoò lɛ kɔ̀ri ɓi com ki ǹti ǹsaaghràg mɛ̀kòò miì azi, 
fɔlɔɔ a rèsii ɓi nya lɛ ɓì foŋi ǹlànag ɓi nyìinyìm wìn rì tì lɛ ɓì rì ɓɛ̀yɔ̀mì-ɓìɓan ɓɛ ɓɛ ri rì ɓìɓeɓtàg ɓi mɛyitì?
Mìni ɓɛ̀geni ɓɛ̀m ɓɛ nɗem wooghna! Bɛ̀ll à ɓɔ̀ngà ɓɛ̀soghàsogha ɓɛ ɓi ziinɛ lɛ ɓɛɛ ɓa ɓɛ̀guŋgum ɓi rìgherɛ̀n ɓɛ ki ɓa ri gàɓ ɓi kìlɔ̀ŋ kii ki à kàkà ɓumɓɛ ɓɛ ti ɓɛ keesàg nyi. 
Nni i mìnii mɛ sɛɛti soghàsogha! Àa ɓɛ̀guŋgum ɓɛɛ ti ɓɛ yeesàg mìni, ɓɛ kɛnkɛ̀n ɗì mìni ɓi naa yi ɓɛyɔ̀m? 
Àa ɓɔ yɛɛ ti ɓɛ fengàg syeesyee à ɗii ànɛ ɓì tɛ̀tɛɛgh?
Nyoey yi yin miì, i ɓì roòzii kìdɔ̀gsɛna ki rifòm fɛlɛ yɛ̀ɛ ki ri kìkànɛn lɛ: Ù ghɛ̀ɛ̀sɛɛ kì keesii romum ànɛ wɔ̀ jàŋbog yɛ̀ɛ wɛ̀ɛmiɗ, di ɓì konaagh. 
Kìɓan kifog i ɓì ɗiŋii ɓi kìsyɔ̀ɔ̀ ki lɛ ɓi lalani ɓum, di ɓì kìi kìɓe; ɓì ghɛ̀ɛ̀sɛɛ kì yiì lɛ ɓì yogsii ɓìdɔ̀gsɛna. 
Ɓisuulɛ mum ǹcèm ànɛ à ɓèŋi ɓìdɔ̀gsɛna ɓìcèm, kìɓan kifog à yogsì lɔŋ kidɔ̀gsɛna kifog a yi lɛ à ti rì zɛ̀ɗ ɓi san ànɛ a ɓìdɔ̀gsɛna ɓìcèm. 
Roànɛ à kpaaghà lɛ: Kɔ̀ɔ kì fisɔ̀mɔ̀g, à kpaaghà girig lɛ kɔ̀ɔ wey mum, fɔɔnnɛ wàa soo kìi ɓi fisɔ̀mɔ̀g, i ù woli mum di ù ti ǹ-yogsì ɓìdɔ̀gsɛna.
Tòtooghna, ɓì kìkì ɓìɓan fɛlɛ yɛ̀ɛ ɓumɓɛ ki ghɛɛ̀sɛɛ lɛ ɓɛ yɔm̀ ri ɓìdɔ̀gsɛna ɓi ɓyɛɛ foŋfoŋ ɓisi ɓi-kɔ̀ɔ̀ wu rikan, 
ɓisuulɛ ɓɛ̀yɔ̀m ɓɛǹ ɓɛ ri ɓiì ɓaà kɛ̀ɛ̀ nyìighnyìg ɓisuu ɓɛroɓɛ ɓɛ ɓaghà kɛ̀ɛ̀ ǹɗem wu nyìighnyìg. Nɗem wu nyìighnyìg wu ti wu kilàg lɛ mum a yagsag ɓɛ̀yɔ̀m.
Ɓɛ̀geni ɓɛ̀m, ki ghɛɓsii cɛ lɛ mum a kpaàkpaa rì ŋwɔm lɛ à rì rì rìgherɛ̀n di à yin ɗi mɛ̀kìkìì mɛ syeesyee? Rìkuu ɗi righerɛ̀n ɗiǹ ɗi ri nya lɛ ɗi ghɛɓsì nyi? 
I geni wìn a baŋì àdɛŋ nsoò lɛ à giɓ, ɓɛ ri nyoo zɛy, ɓɔ kɛ̀ɛ̀ com ki ɗiyɛn ɓɛŋwos ɓɛcèm; 
nnɛ kìbog ki ɓi mìni ki kalii ɓɔ lɛ: Kɛ̀ɛna lɛ fyòoog, ɓi ɓaɓɓɛn a ɗuu ɓi wurag, kɛ̀ɛ fa ɓɔ com ki ki ri ɓɔ rì gɛɓsɛ̀n ɓi san ànɛ a mɛ̀mùù, fɔlɔɔ a ghɛɓsii cɛ? 
Fɔlɔɔ nnɛ rìgherɛ̀n ɗi ri gìrig; i ɗi ri kɛ̀ɛ̀ mɛ̀kìkìì di ɗi ri kìloŋ ɓi ɗyɔmiɗ. 
Kìɓan kifog ŋwaàdɛŋ à rì lɛ à kpaa lɛ: Wɔ̀ɔ̀ rì rì rìgherɛ̀n, mɛ̀ rì mɛ̀kìkìì; rèsi mɛ̀ rìgherɛ̀n ɗyɔɔ ɗi ɗi ri kɛ̀ɛ̀ mɛ̀kìkìì, mɛ̀ɛ nɗesi wɔ̀ ɗiŋkɛ̀m ɓi mɛ̀kìkìì mɛm̀. 
Ù ti ù gheràg lɛ Bɛ̀ll à rì lɔŋ bog, fɔlɔɔ a rì lɛ syeesyee; ɓìɓeɓtàg ɓi mɛghay ɓi ti ɓi gheràg girig fɔlɔɔ, ɓi ki ririsi.
Wɔ̀ mum à kɛ̀ɛ̀ ɗyomzɛ̀n, ù kɔ̀ni ɓi lɛ u yi lɛ rìgherɛ̀n ɗi ɗi ri kɛ̀ɛ̀ mɛ̀kìkìì ɗi ghɛɓsii ɓi com? 
Abiraham à seŋi wìs a ghɛnɛ̀ngà lɛ saaɗ ɓi mis mɛ Bɛ̀ll ɓi mɛ̀kìkìì lɛ à fùnɛ̀ngà Isag à man wiì ɓi rìkùna ɗi ɓɛɛ̀ tɔ̀ngi ɓyom ɓi ɓɛɛ ɓɔgsi Bɛ̀ll rì ɓyɔ miì. 
Ù ghɛɛ foo lɛ rìgherɛ̀n rì mɛ̀kìkìì ɓi kɛɛ̀kɛ̀ɛ̀ghà ǹɗaŋ, fɔɔnnɛ mɛ̀kìkìì mɛ roòzìghà rìgherɛ̀n ɗii lɛ kɔɔ̀kɔɔ̀. 
Jàŋ inɛ̀n yɛ̀ɛnɛ jɛ̀ɛ̀ ìnɛ ì rì ǹkànɛn lɛ: Abiraham à gherɛ̀ngà Bɛ̀ll, nni kìɓan kiǹ kɛɛ kighà lɛ a ghɛnɛn lɛ à rì lɛ saaɗ ɓi mis mɛ Bɛ̀ll, yɛ̀ɛ ron, nni fɔɔnnɛ ɓɛ reŋìghà nyi lɛ rìghan ɗi Bɛ̀ll. 
Ɓì ghɛɛ min lɛ mum à ti à ghɛnàg lɛ saaɗ ɓi mis mɛ Bɛ̀ll lɛ mɛ̀kìkìì mii, àa lɛ rìgherɛ̀n ɗyɔ rì ɗyɔ. 
Rahaɓ ànɛ à ɓaghà giɓ a rìɓàmɓà nyi girig à ghɛnɛ̀ngà lɛ saaɗ ɓi mis mɛ Bɛ̀ll lɛ mɛ̀kìkìì mii, ɓisuulɛ à ghàɓkà ɓum ɓɛ mɛwoorag lɛ syeesyee, à ki fyeesi ɓɔ ɓi bee ìdɛŋ lɛ ɓɛɛ sug. 
Fɛlɛ yɛ̀ɛ nyoo ìnɛ ì rì kɛ̀ɛ̀ ǹghay ì rì kìloŋ, fɔlɔɔ nnɛ rìgherɛ̀n ɗi ɗi yin ɗi mɛ̀kìkìì ɗi ri girig kìloŋ.
Ɓɛ̀geni ɓɛ̀m, ki rɔɔtɛɛ ɓi lɛ kìgwey ki ɓi mìni kɛɛ kaàkaa lɛ kɛɛ ɓa ɓɛ̀rèsàg ɓisuulɛ, ɓìsi ɓɛ tì rì ɓɛ̀rèsàg, ɓɛ̀yɔ̀m ɓis ɓɛ tèèsɛɛ gɛ ɓɛ cee ɓɛ ɓum ɓɛmbog. 
Ɓìsiìcèm tì ti tì sɛ̀ràg ɓìɓan bee lɛɛ̀gwey; i mum à ka nɛskà ɓi jɛ̀ɛ̀ di a tòtòg, di mum ànɛ̀n miì à rì lɛ sɛɛghisɛɛghi, à ki yi riɓan ɗi nɗem lɛ a lami nyoo yìì. 
Tì ti tì fogì zòm i kìmbɛ̀rɛ̀ bɔŋ ɓi ŋwɔm lɛ yɛ̀ɛ ki com ki ti kɔ̀nkɔ̀n fɔɔnnɛ tì ri min lɛ tì kɛ̀ɛ̀sì yɔ̀ yɛ̀ɛ tì kɔ̀ni. 
Ghɛɛna girig tìtimà, nsoò yɛ̀ɛ ti teghaagh yɛ̀ɛ mɛ̀nɔ̀ɓɔ̀, ti ti ti ɓalàg lɛ, i coo bɛ̀ɓ kɛɛ̀ tyɔtyɔg tyɔ, lɔŋ maa giyà nnyɛɛ kɛ̀ɛkɛɛ̀sì tyɔ ɓi rìkɔ̀n ɗi ŋwaànɛ a pupus tyɔ. 
Com kìfog kɛɛ ri rì rìlemàg ɗi ɗi ri maa kìkàɓ ànɛ ɓi nyoo ì mum, kìɓan kifog ɗi ri lɛ ɗi sanɛ̀n lɛ ɗi ti ɗi kilàg ɓɛ̀gɛni-ɓiɓan; ɓì yii lɛ maa syeǹ à ɗuu à ti à ɗigsàg coo ìreɓ. 
Rìlemàg ɗi ri fɛlɛ yɛ̀ɛ ɗuu; ɗi ri kìlɔ̀ŋ ki kɛɛ̀ kɛ̀ɛ̀kɛɛ ɓi kìtɛ̀ŋtɛ̀ŋ; ɗi ri rì ìkɔ̀ɔ̀ ɓi nyìinyìm à ɓìkàɓ ɓis, nni ɗi ti ɗi yogsàg nyoo bimiɗ, ri ki ti ri ɗigsàg cɛɓ ki mum kìcèm yɛ̀ɛ ɗyɔmiɗ ɗyɛɛ̀ lɔŋlɔŋ ri ɗuu ɗi fiɗyàɓ fikɔ̀ɔ̀. 
Nyàm yi ɓi cog mɛkuu mɛ̀cèm, rì tììlì rì nyàm yi wɔwɔghɛn ri mùm, rì yi ghɛghɛɓɛn ɓi rìɓày à kìkòn, mum à rì lɛ à mɛ̀ɛ̀zì yɔ, ni à mɛ ki mɛ̀ɛ̀zi yɔ. 
Kìɓan kifog, mum à yin lɛ à nyìnɛ̀n càg ɓi dwey lɛ à rì lɛ à ɓèŋ rìlemàg ɗii, lɛ ɗi ri fìroɓ fi fi ri kɛ̀ɛ̀ boòboo, ɗi ki ɓa ɗi ronɛn ɗi ìrɔ̀g wu cuucuùsìyɛ̀n ɓum. 
Rìlemàg ɗyɔmiɗ ɗi tì ti tì kemzàg Kan ànɛ à rì Seŋi wìs ri ɗyɔ, ɗyɛɛ̀ɗi tì ti tì nyɔ̀màg ɓumɓɛ Bɛ̀ll à kìghà ɓi kìpisɛn kii ri ɗyɔ̀. 
Ŋwɔm wùfog wɔ yɛɛ ti wu magì ɓum, wu ki nyɔ̀mag ɓum. Ɓɛ̀geni ɓɛ̀m, ki ghɛɛ̀sɛɛ ɓi ki ɓaà fɔlɔɔ. 
Nsim à mɛ̀nig à rì lɛ à kpaàkpàŋzì lɛ rì mɛ̀nig mɛ lòlolɛn rì mɛ yɛ̀yɛlɛn ɓi ɗyas dìfog? 
Ɓɛ̀geni ɓɛ̀m ǹɗyèm wu firònì wu ti wɛ̀ kɛɛ̀ wum mɛfùmɓa, ǹɗyèm wu nfùmɓa wɛ̀ kɛɛ̀ ki wum tirònì; ǹsim à mɛ̀nig mɛ mɛ ri rì kìkòn, à yin lɛ à kpaŋzì mɛ̀nig mɛ mɛ ri kɛ̀ɛ̀ kìkòn.
Ghɛn anɛ ɓi mìni yɛɛ kii lɛ, à womzɛ̀n à ki ɓa ri fèg? A resi min ɗyomzɛ̀n ɗii ɓi syeesyee wìì a rìghɛghɛ̀ɓ, rì ɓi ɓìɓan ɓi a kìkì ɓi ɓa lɛ ɗì rìsɛɛ̀dɛ̀n ɗi ɓi zi, rì ɗyomzɛ̀n. 
Wɔ̀lɛ i ɓì rì rì m̀mììghrɛ̀n à m̀ɓeɓtɛn, rì nɗem wu yàaka, kɛ̀ ɓi saasanɛ̀n, nsoò lɛ ɓì kìkì ɓɛ̀pwàà ɓɛ ɓɛ wuɓsɛɛ ɓi saaɗ. 
Rìkuu ɗi ɗyomzɛ̀n ɗiǹ ɗi yin ɗyomzɛ̀n ɗi ɗi riì aɗyoo, ɗi ri lɔŋ ɗyomzɛ̀n ɗi ɓi ziinɛ, ɗi mum à mɛ̀mùù, ɗi ki ɓa ɗyomzɛ̀n ɗi ɗi riì yɛ̀ɛ Satàn. 
Ɓisuulɛ jàŋ bimiɗ ìnɛ m̀mììghrɛ̀n rì nɗem wu yàaka ɓi ri, kìɓùùsì rì ɓìɓeɓtàg ɓi ɓiɓan mɛkuu mɛ̀cèm ɓi ti ɓi ghɛnàg wɔɔ. 
Ɗyomzɛ̀n ɗi ɗi riì aɗyoo ɗi ka rì ɗì tɛnɛn, ajɛ̀m ìnɛn ɗi ɓa tì lɛ fyòoog, ɗyɛ̀ kɛɛ̀ ròoroòtɛ̀n, ɗi kaaghì lɛ ɓum ɓɛɛ ɓa ɓɛ̀ràrɛn, ɗyɔ ɗìronɛn ri nɗem wu nyìighnyìg, ɗi ki kìlag ɓiɓan ɓi syeesyee, ɗyɛ̀ kɛɛ̀ ɓa ri ǹlànag nsoò tìfyèèrɛnà. 
Ɓumɓɛ ɓɛɛ̀ kìki kisay ki lɛ fyòoog a ɓa jàŋ bimiɗ, ɓɛ ti ɓɛ miskì boo ì saaɗ ɓi fyòoog ɓi ɗùm.
Ɓìɓan ɓi lɛ rì ɓìtùrì rì ɓɛsaaka ɓi ɓaa yì la ɓi nyìinyìm wìn? kaa yin lɛ ɓìɓeɓtàg ɓi ɓiɓan ɓi mìni ɓi mɛ̀rem ɓyɛɛ̀ ɗùuɗuùsì wɛ̀y wiǹ ɓi nyoo yin. 
Ɓì ti ɓì ɓalàg rì zày ìnɛ lɛ di ɓyàa ɓaa rì ɓyom, kɛ̀ ɓi ki ɓa ri ɓyɔ; ɓì rì ɓɛ̀wolì ɓum; ɓì ki ɓa ti ɓumɓɛ ɓɛɛ̀ kɔ̀nkɔn lɛ ɓi ɓa rì ɓyom, wɔ̀lɛ bee inɛ ɓi ɓa rì ɓyɔ yɛ̀ kɛɛ̀ ɓa; ɓì woòwòmɓɛ̀n, ɓì ɗùùɗùù, kɛ̀ ɓi ki ɓa ri com, ɓisuulɛ ɓì ti kɛ̀ ɓi lɔn. 
Ɓì ti ɓì lɔǹgì, ɓɛ̀ kɛɛ̀ fa mini ɓisuulɛ ɓì ti kɛ̀ ɓi yi rilɔ̀n; ɓyom ɓi ɓì ti ɓì lɔngì, ɓì ti ɓì lɔngì ɓyɔ lɛ ɓi yogsag ɓi rìkìkì ɗi ɓiɓan ɓi ɓeɓtɛn ɓi ɓi ti ɓi rɔɔghì mìni.
Mìni ɓɛ̀kìì-tìsɔ̀mɔ̀g ɓɛ! Ɓì yii ɓi lɛ i mum à rì rìghan ɗi ziinɛ di à rì bènàbena a Bɛ̀ll? Nni ŋwaànɛ à rì ɓiì kɔ̀ni lɛ a ɓa rìghan ɗi ziinɛ à rì ɓiì ɓaà bènàbena a Bɛ̀ll. 
Àa zɛy innɛ ki ri kìkànɛn lɛ: Bɛ̀ll à ti à keesàg Nghay wu à fogà ɓi ɓìsi à kpaŋ lɛ a ki yɔ̀ɔ̀tì ɓisuu Nghay wìn. 
Wɔ̀lɛ Bɛ̀ll à ti à kìlàg ɓìsi geesɛ̀n ìnɛ ì cee, lɛ ki ri kìkànɛn lɛ: Bɛ̀ll à ti kɛ̀ɛ rɛ̀gti ri ɓɛ̀daŋàdaŋa, lɔŋ ɓɛ̀roɓɛ ɓɛ sɛɛ̀dii ɓɔmiɗ ɓi zi ɓɛɛ̀ɓɛ a rèsag geesɛ̀n yìì.
Nni càrɛɛnà min mìniìɓɔmiɗ lɛ Bɛ̀ll a lami mìni, ɓì ki cakɛn ɗi mìniìɓɔmiɗ lɛ Satàn kɛ̀ɛ làmi mini, fɔɔnnɛ à rì mìni ɓiì ghɛŋii fìràɓ. 
Tyɛ̀ɛ̀tɛɛna Bɛ̀ll jàŋbog fɔɔnnɛ nyi girig à rì mìni ɓiì yùu jàŋbog, sòona ɓyàg ɓin ɓyɛɛ tɛn, mìni ɓɛ̀kìì-kìɓe, ɓì ki kpɔg mɛrem min, mìni ɓum ɓɛ tyoo tiɓɛɛ̀. 
Yiina lɛ ɓì rì nyìighnyìg, ɓi waàtɛn ɓìlɛ̀ɓì, ɓì ki rèn; mɛ̀keèghkeegh min mɛ tyɔɛ̀y mɛɛ ghas̀ ɓìɓààsì ɓi mɛkɛɛ̀gh, kìnyàà kin ki ghay ǹɗemi-kɛŋɛn. 
Sɛɛ̀diinà mìniìɓɔmiɗ ɓi mis mɛ Kan fɔɔnnɛ à rì mìni ɓiì pɛ̀sii aɗyòò.
Ɓɔɔsoŋ̀, kɛ̀ ɓi ɓùuɓuŋ̀ɗɛ̀n a mɓeɓɛn. Ŋwaànɛ à ɓùŋi geni a mɓeɓɛn nsoò lɛ à yɔ̀mi geni, a yi lɛ ɓìdɔ̀gsɛna ɓyɛɛ̀ɓi à tòogh kìɓe, à ki yɔ̀m ɓyɔ. Nni i wɔ̀ɔ̀ ti ɓiì yɔ̀myɔmi ɓidɔ̀gsɛna, di ù yiìdi mɓèŋì-ɓìdɔ̀gsɛna, ù ti ǹ-yɔ̀mì-ɓìdɔ̀gsɛna. 
Bɛ̀ll cɛ̀ncii yɛɛ ti à fogì ɓìdɔ̀gsɛna, à ki yɔ̀mgi ɓum, nyi cɛ̀ncii yɛɛ ri lɛ à ghɛɓsì mum nsoò lɛ a wey nyi; nni wɔ̀ mum, wɛ̀ɛ nnɛ ghɛn anɛ u ren kìɓan ki mum?
Ɓigomìnɛ mìni ɓɛ ɓì ti ɓì kpaaghì lɛ, gɛɛ̀nɛ nsoò lɛ rìduri, tì rì ɓiì kɛ̀ɛ ɓi bàn ìnɛ fɛlɛ̀, tì ghagsì bimiɗ à bèg wɔɔ di ti kìki dùne, tì fɔ̀ngì mɔ̀ɔ̀ni, wooghna. 
Mìni ɓɛ ɓì yii ɓi lannɛ cɛɓ kin ki ri ɓiì ɓaà rìduri, yiina lɛ ɓì rì cuùcuu ki ki ti ki ghɛnàg ɓi maa cààmɛ̀n, ajɛ̀m ìnɛn, ki ɗimì. 
Ɓyàa ghɛ̀ɛ̀sɛɛ kɔm̀ kìkpaaghii lɛ, i ki kɔni Kan tì rì lɛ tì ghɛɓ, tì kì kìɓan ki fɛlɛ̀. 
Kìɓan kifog mìniì kaakalɛ̀n ɓigomìnɛ ɓi ɓɔɔ ɓidaŋà ɓɛ mìni ɓi mɛ̀rem; rìkuu ɗi kalɛn ɗi fɔlɔɔ ɗi rɔɔtɛɛ ɓì. 
I mum à yii kìɓan ki syeesyee ki à rì lɛ à kì nni à rɔ̀ɓi kɛ̀ɛ kì kɔ di à kìi kìɓe.
Ɓigomìnɛ, mìni ɓɛ̀guŋgum, ramina mɛ̀reè ɓi wog, rɔŋɗɔŋina ɓìkiŋ jɛ̀ɛ̀ aɗyoo ɓisuulɛ ɓì rì ɓiì ghɛɛ̀ mɛ̀tɔɓ lɛɛ̀gwey. 
Ikum win wu ri ɓiì ròo dywɛ̀ɗ, zeg yi ɗi ɓìlàà ɓin, 
gol yìn rì mɔ̀ɔ̀ni min ɓi ri rì geègee; geègee yiǹ yi ri wusìnɛ̀ɗ ànɛ à rì mìni ɓiì pyèni mis, à tɔ̀ngì mìni yɛ̀ɛ ɗuu. Ɓìi nɗɛ̀ŋi kì taŋzaagh ìkum ɓi mɛ̀ru mɛ siitòn mɛ. 
Ghɛɛna lɛ mɛ̀lèɓ mɛ ɓɛ̀kìì-ɓìsay ɓin ɓɛ ɓɛ saŋsàŋgà mìni ɓìɗilàg ɓi dɛm yin, mɛ ɓì ki ɗighà, mɛɛ̀ rɔŋɗɔŋ ɓikiŋ, ɓìkukug ɓi ɓɛ̀saŋì-mɛ̀saŋ ɓi mɛ kɛ̀n ki kpaŋì ɓi mɛ̀reè mɛ Kan à mɛ̀raŋ mɛ wɛ̀y. 
Ɓi ghɛɓkà ɓi ziinɛ ɓi coo ikum di ɓi nyàànyaa ri cɛɓ, ɓì wùùwùrɛ̀n mìniìɓɔmiɗ ɓisuu ŋwos a kìsɛ̀ɓ. 
Ɓì rengà lɛ ɓɛɛ yeesi ɓumɓɛ ɓɛ ɓaghà kɛ̀ɛ̀ kìɓan, ɓì ki wey ɓɔ, ɓɔɔ kɔrì ɓɛ kɛɛ̀ ram ɓyàg lɛ ɓɛɛ ɗuù rì mìni.
Ɓɔɔsoŋ̀ sììriina lɔŋ mɛrem à kpaŋ yɛ̀ɛ Kan à ri sugtiì; ɓì ti ɓì ghɛngì yɛ̀ɛ ǹsalì-dɛm a ti à maasàg nɗem ɓisuu riɓoŋ ɗi bwey yi ǹtonto rì yi siitòn, à kpaŋ yɛ̀ɛ bwey yìn yi ti yi nɔlàg. 
Mìni girig ɓanina mɛ̀rem rì ɓyàg, mɛ̀rem min mɛ siìrɛ̀n rì ìtèɗ lɛ rìyù ɗi Kan ɗi ti jàŋbog.
Ɓɔɔsoŋ̀, ɓum ɓɛdɛŋ ɓɛ ɓi nyìinyìm wìn ɓɛ̀ kɛɛ̀ cɛmdag ɓɛro ɓɛmɓog, di fɔɔnnɛ ɓɛ̀ kɛɛ̀ yɔ̀m mini; ɓì ghɛɛ! Ǹ-yɔ̀mì-ɓum à ti a suunaa. 
Nɔ̀ɔ̀tiina ìkòò wu ɓɛkpaŋzì-ɓìɓan ɓɛ ɓɛ toòghrɛ̀ngà ɓi ɗii ɗi Kan, ɓɛ wokà mɛ̀tɔɓ, ɓɛ niɗ mɛ̀rem. 
Ghɛɛna, tì ti tì kpaaghì lɛ, ɓumɓɛ ɓɛ siìrɛɛ rì ìtèɗ, ɓɛ ri ɓɛ̀mààghmaagh; ɓì mɛ wog di ɓɛɛ̀ kpaakpaa kinìri ki nɗem ki Zyɔɓ, ɓì ki ghɛngà lèg ànɛ yɛ̀ɛ Kan à kìghà lɛ cɛɓ kii kɛɛ kɛǹ kì syɔnì ɓisuulɛ Kan à rì rì nɗem wu nyìighnyìg lɛɛ̀gwey, rì kìpuɓì ǹɗem.
Ɓɔɔsoŋ̀, kìɓan ki ǹloogh mìni kìkpaà ki ri lɛ, kɛ̀ ɓi kànag bɛ̀ɗ ri ɗyoo, nsoò rì zi, nsoò bɛ̀ɗ inɛ mum à kànɛɛ rì ŋwɔm, kìɓan kifog kɛɛ ɓalag lɛ, i ɓì kpaa lɛ ɛ̀ɛ̀, ki ɓa lɛ ɛ̀ɛ̀; i ɓì kpaa lɛ èe èe, ki ɓa lɛ èe èe; di fɔɔnnɛ kɛ̀ ɓi kpì ɓi ncɛ̀m.
I mum ɓi mìni à tanɛɛ rì ǹtɔɓ, à ghɛ̀ɛ̀sɛɛ kì ɓɔ̀ŋzii Bɛ̀ll, nsoò lɛ à rì rì kìnyàà, à ghɛ̀ɛ̀sɛɛ kì ɓɔgsii Bɛ̀ll rì tyem. 
I ŋwaàdɛŋ ànɛ ɓi nɗaŋ win a roɓi, à reŋì ɓɛ̀sɛ̀ɛ̀mɛn ɓɛ Kiseŋi, lɛ ɓɛɛ ɓɔŋzag Bɛ̀ll ɓisu wii, ɓɛ siŋì nyi mɔ̀ɔ ɓi ɗii ɗi Kan. 
I bɔ̀ŋzɛ̀n ìnɛn ì kìlɛɛ rì ǹtyweeyi ɓi nɗem, ì rì ɓiì ghɛɓsii roròɓ ànɛ̀n, kaa soo rì lɛ à kìghà kìɓe, Bɛ̀ll à cenɛ̀n nyi kɔ.
Kìlaaghna lɛ, i wààdɛŋ ù kìi kìɓe, ù rèsì ɓɛ̀goni ɓɛmbog, ɓì ki ɓa ri kìsyɔ̀ɔ̀ ɓi nyìinyìm wìn lɛ ɓi ɓɔŋzag Bɛ̀ll ɓisuu ɓɛgeni ɓin ɓɛ ɓi ghɛghɛɓ ri ɓɔ, fɔɔnnɛ ɓì ɓiì wɔ̀ni. Syeesyee à bɔ̀ŋzɛ̀n à ŋwaànɛ à rì lɛ saaɗ ɓi mis mɛ Bɛ̀ll à ti à ɓalàg rì coo nghɛɓsɛn. 
Eli à ɓaghà lɔŋ mum fɛlɛ yɛ̀ɛ ɓìsi, nni à ɓɔ̀ŋzàkà Bɛ̀ll rì nɗem wii wucèm lɛ bwey yɛ̀ kɛɛ̀ nɔ, fɔɔnnɛ bèg yi ghaghìghà yiraa rì ɓɛ̀ŋwii taàfog, bwey yɛ̀ kɛɛ̀ nɔ ɓi ziinɛ. 
Ajɛ̀m ìnɛ̀n nnɛ à ɓɔ̀ŋzìghà tì Bɛ̀ll lɛ bwey yɛ̀ɛ nɔti, fɔɔnnɛ ɗyoo ɗi romgày bwey, zi i ki fa ɓiɗilàg ɓi yɛ̀ɛ falàg.
Ɓɔɔsoŋ̀ i kìbog ki ɓi mìni ki ɗimgà bee, ki raɓsɛ̀n rì saaɗ, nnɛ ŋwaàdɛŋ à pɛ̀ɛ̀zii yì nyi ɓi syeesyee à bee, 
yiina lɛ ŋwaànɛ à ɓiì kìi lɛ ǹkìì-kìɓe a pɛsɛn yì ɓi bee inɛ à tɔlɛ̀ngà miì, à kòri ǹghay wu ǹkìì-kìɓe anɛ̀n ɓi rìwu, à ki kì lɛ Bɛ̀ll a cenɛn ǹkun wu ɓiɓe.
Mɛ̀ Pyɛɛri ànɛ ǹɗì ǹkɛ̀nì-fìtom a Yeesus Kiris, ǹkànì ɓumɓɛ Bɛ̀ll à ɓɔ̀ngà, ɓɛ ɓɛ ri a gwèɗ, ɓɔ ɓɛ̀sààtakɛn ɓi ɓìlànà ɓi zi ɓi lɛ rì Pɔŋ, rì Galasi, rì Kapados, rì Azii, rì Bitinii. 
Ɓì ɓaghà ɓɛ̀ɓɔ̀nɛn lɔŋ yɛ̀ɛ Bɛ̀ll Seŋi a lokà kìwòŋzii ɓiɓan, fɔɔnnɛ ɓì ti ɓɛ̀tɛnɛ̀n lɛ Nghay wìì, lɛ ɓi ɓa rì mɛ̀wog ɓi ɓɛg ànɛ yɛ̀ɛ Yeesus Kiris ɓì ki ɓa ɓɛtɛɛ̀ziyɛn ɓi bwaɓ yii yi yi kpagà. Geesɛ̀n, rì fyòoog ɓyɛɛ teghɛn a lɔ̀ŋkin lɛɛ̀gwey.
Rìkem ɗyɛɛ ɓa rì Bɛ̀ll à Seŋi Kan wìs Yeesus Kiris; ɓi coo kipuɓì ǹɗem kii, à faghà ɓìsi cɛɓ ki nyɔn yɛ̀ɛ à ghèmzìghày Yeesus Kiris a ɓìloŋ; fɔlɔɔ a fa ɓìsi dyàɓɛn inɛ ì rì cem rì ǹtyweeyi, 
ɓisuu mɛwus mɛ mɛ yin lɛ mɛ ɓwɛy, mɛ̀ kɛɛ̀ teɗ tifin nsoò lɛ mɛ womdàg; mɛ̀wus mɛǹ mɛɛ ri mɛ̀ nyamɛn aɗyoo ɓisu wìn, 
mìni ɓɛ ìtèɗ wu Bɛ̀ll wɛɛ̀ ɓèŋɓèŋ lɛ rìgherɛ̀n, à kpaŋ yɛ̀ɛ gòri ìnɛ ì ti jàŋbog lɛ yɛ̀ɛ resɛn ɓi mɛ̀ru mɛ siitòn ì ɓiì rèsɛɛ. 
Sàmsamina ɓisuu kiɓan kiǹ, nsoò yɛ̀ɛ ki ghɛɛ̀sɛɛ lɛ ɓi ɓa rì ǹɗemi-kɛŋɛn ɓi maa cààmɛ̀n lɛ mɛ̀tɔɓ mɛ ɓi taatanɛ̀n rì mɔ ɓigomìnɛ mɛ̀kuu mɛ̀kuu. 
Mɛ̀tɔɓ mɛ̀n mɛɛ̀ fèeghfeèghrɛ̀n rìgherɛ̀n ɗin ɗi ɗi ri gìn i com ìnɛ ì cee gol kɛ̀ɛ̀ vèg; gol ì rì com ki ki ri lɛ ki ɗyoŋ, nsoò fɔlɔɔ ɓɛ ti ɓɛ fogì gol ɓi ɗuu lɛ ɓɛɛ ghɛǹ yɛ̀ɛ ì rì; fɔlɔɔ nnɛ ìtèɗ wu righerɛ̀n ɗin ɗi ɓɛɛ̀ fèefeèghrɛ̀n wu ɓiì ɓaà kìɓan ki mɛsɛɛ̀ghsɛɛgh, ɗì rìkem, ɗì ǹnyaasɛ̀n ɓisu win ŋwos anɛ Yeesus Kiris, à ɓiì rèsɛɛ. 
Nyi ànɛ ɓì kesii nsoò yɛ̀ɛ ɓì ka ghɛngà ɓi nyi; ɓi ki gherɛɛ nyi kɔlɛ ɓì ghɛɛ ɓi nyi ɓigominɛ kìɓan kiǹ kɛɛ̀ki ɓi sànsam ri coo kinyàà ki keŋkemɛn ki mum à yin lɛ à yi rìkpaa, 
ɓisuulɛ mɛ̀raà mɛ ɓi rìgherɛ̀n ɗin mɛ ri ɓiì ɓaà gòri ì ɓyɛɓ ɓin, inɛ ɓì ri teɗ.
Ɓɛ̀kpaŋzì-ɓìɓan ɓɛ ɓɛ ɓugà kìɓan ki geesɛ̀n ìnɛ ì ɓaghà m̀pègsɛn ɓisu win, ɓɛ kaaghà lɛ ɓɛɛ yi, ɓɛ ki tim kiɓan ki gòri ìnɛ̀n. 
Ɓɛ siìrɛ̀ngà lɛ ɓɛɛ yi lɛ rì zìŋɛn, rì ɓìɓan ɓi ɓi koŋkomi ɓìɓan ɓi Ǹghay à Kiris ànɛ à ɓaghà ɓi ɓɔ à rerèɓkà ɓɔ abɛ̀y; à rèsìghà mɛ̀tɔɓ mɛ Kiris à ghɛ̀ɛ̀sɛ̀ngà kìwoògh, rì rìkem ɗi ɗi ghɛɛ̀sɛ̀ngà kì ɓɔ̀ɓiì mɛ̀tɔɓ mɛ̀n. 
Bɛ̀ll à rèsìghà ɓɔ lɛ kìɓan ki ɓɛ kpaakpààghà kiǹ ki ɓaghà ɓi ɓisu waa wu ɓɔmiɗ, ki ɓaghà lɔŋ ɓisu win, rì tì lɛ ɓɔɔ ɓaghà lɔŋ ɓɛ̀kìì-ɓìsay ɓɛ ɓi ɓìɓan ɓiǹ. Ɓigomìnɛ, ɓumɓɛ ɓɛ kpaaghà mìni Syeesyee à Ɓɔlɛ rì Kìtɛntɛ̀ɛ̀n ki Nghay ki ɓɛ romgày aɗyoo, ɓɛ wogsìghà mìni ɓìɓan ɓiǹ, nsoò ɓum ɓɛ titom ɓɔmiɗ, ɓɛ ri rì zày ìnɛ lɛ di ɓaa ghɛɛ ɓyɔ̀.
Kìɓan kiǹ kɛɛ̀ki, ɓaana rì mɛ̀rem mɛ mɛ ri mɛ̀ɓùŋɛn ɓi kìsay, ɓì kɔ̀rì ɗyomzɛ̀n, ɓì foŋ dyàɓɛn yiǹ bimiɗ ɓi rìfa ɗi ɓɛ ri mìni ɓiì faà ɓi ŋwos anɛ Yeesus Kiris à ɓiì rèsɛɛ. 
Ɓaana ɓɔn ɓɛ mɛwog, kɛ̀ ɓi nɔ̀ɔ̀ti ti ɓìɓeɓtàg ɓi ɓiɓan ɓi ɓi nti ɓi kɔngì mìni, ɓyɛ ɓi ɓì kìkìghà abɛ̀y di ɓì kaka ɓi rìɗim. 
Wɔ̀lɛ fɛlɛ yɛ̀ɛ Bɛ̀ll ànɛ à reŋìghà mìni àrì ǹtɛnɛn mìniìrig ɓaana ɓɛ̀tɛnɛn ɓi rìkɔ̀kɔ̀rì ɗin ɗicèm, 
lɛ ki ri kìkànɛn lɛ: Ɓì ghɛ̀ɛ̀sɛɛ kì ɓaà ɓɛ̀tɛnɛn ɓisuulɛ mɛ̀ ǹɗì ǹtɛnɛn.
I roànɛ à ti à yɔ̀mgì mum bimiɗ lɔŋ yɛ̀ɛ mɛ̀kìkìì mii mɛ ri kɛ̀ɛ̀ ǹlànag, innɛ ɓì ti ɓì regì ɓi bɔ̀ŋzɛ̀n yin lɛ Seŋi wìn, rèsiina lɛ ɓì risii nyi ɓi gàɓ ì cààmɛ̀n ìnɛ ɓi ghaaghagsì ɓi ziinɛ, 
rì rìyitì ɗi lɛ ɓɛ kweɗkà ɓi mini ɓi kìɓeɓtàg kin ki cɛɓ ki ɓì tekà rì ɓɛ̀seŋi ɓin, rì ɓyom ɓi ɓi ri lɛ ɓi ɗyoŋ fɛlɛ yɛ̀ɛ mɔ̀ɔ̀ni nsoò lɛ gol, 
lɔŋ rì bwaɓ yi Kiris yi yi ri gìn i com innɛ ɓɛ kweɗkà mìni. Kiris yɛɛ ri fɛlɛ yɛ̀ɛ man à jɔ̀ɔ̀ ànɛ à rì kɛ̀ɛ̀ fìsɛm, kɛ̀ɛ̀ kìpɛ̀mì; 
nyi nnɛ ɓɛ ɓɔngà abɛ̀y di zi i ka kilɛn ɓi, à ki rèsɛn ɓisu win ɓi ɓyààmɛ̀n ɓi siitòn ɓi. 
Lɛ nyi, ɓì gherɛɛ Bɛ̀ll ànɛ à ghèmzìghày nyi a ɓìloŋ, à ki fa nyi rìkem, fɔlɔɔ nnɛ ǹtyweeyi wiǹ rì dyàɓɛn yiǹ ɓi ri yɛ̀ɛ Bɛ̀ll.
Yɛ̀ɛ ɓyàa lègsi kìpuɓsii mɛghay min ri mɛ̀wog mɛ ɓì rì rì mɔ ɓi ɓɛg ànɛ a saaɗ, lɛ ɓi ɓa rì nkɔ̀nɛ̀n à rìgeni ànɛ à rì lɛ sɛɛghisɛɛghi; kɔ̀nɛɛna rì ìtèɗ, rì nɗem win wucèm. 
Mìni ɓɛ ɓì tekà ɓi cɛɓ ki nyɔn ɓi boo ìnɛ ì rì lɛ ì ɓwɛ̀y, kìɓan kifog ìnɛ ì yin lɛ i ɓwɛ̀y ɓì tekà lɔŋ kɔ rì jɛ̀ɛ̀ ì Bɛ̀ll ìnɛ ì rì cencem, ì ɓa tì fìɗyàɓ fikɔ̀ɔ̀; 
ɓisuulɛ mum ǹcèm à rì yɛ̀ɛ caaɓi, rìkem ɗii ɗicèm ɗi ɓa yɛ̀ɛ kìsàmà ki caaɓi; caaɓi ki ti ki yɔɔ̀ghì, kìsàmà ki raà, 
kìɓan kifog jɛ̀ɛ̀ ì Bɛ̀ll ì rì lɔŋ fiɗyàɓ fikɔ̀ɔ̀. Jɛ̀ɛ̀ ìnɛn ì rì jɛ̀ɛ̀ ìnɛ Syeesyee à Ɓɔlɛ à wogsìghà mìni.
Càrina min kiɓeɓtàg ki nɗem bee yicèm, rì ɓɛ̀pwàà, rì mɛ̀ghèy, rì m̀mììghrɛ̀n, rì mɛ̀wɔ̀wɔrì, 
ɓaana fɛlɛ yɛ̀ɛ ɓɔn ɓɛ ɓwɛɗ, ɓì keesì milig mɛ ɓi nghay mɛ mɛ ri lɛ syeesyee mɛɛ ri jɛ̀ɛ̀ ì Bɛ̀ll di fɔɔnnɛ ɓi tɔɔ̀, ɓì ki ghɛn cɛɓ, 
i ɓì mɛ ɓoɓti ki ghɛɛ̀ lɛ Kan à rɔɔtɛɛ, lɔŋ yɛ̀ɛ ki ri kì kànɛn.
Kɛ̀ɛna jàŋbog rì nyi, nyi ànɛ à rì gɔ̀g ì cem inɛ ɓum ɓɛ ɓengà, kìɓan kifog ì ɓa gɔ̀g ìnɛ Bɛ̀ll à ɓɔ̀ngà, yɛ̀ɛ ki rì gìn i com ɓi mis mii, 
fɔɔnnɛ mìni girig, fɛlɛ yɛ̀ɛ gɔ̀g yi yi ri cencem, ɓì rì ɓɛ̀toŋɛn lɛ ɓi ɓa mɛɛ mɛ ɓi Nghay, ɓì ɓa ǹɗaŋ wu ɓɛpìrɛɛtìrɛ̀ ɓɛ ɓɛ ri ɓɛ̀tɛnɛn ɓɛ ɓɛɛ̀ fùufunɛ̀n Bɛ̀ll ɓyom ɓi ɓi Nghay ɓi ɓi ri rɔɔ nyi, lɛ Yeesus Kiris. 
Lɛ ki ri kìkaliyɛn ɓi kaàtà lɛ: Ghɛɛna, ǹnɔ̀ŋzii gɔ̀g ìnɛ ɓi ǹtɔn à mɛɛ a Siyon, ì rì m̀ɓɔ̀nɛn, ì ki ɓa gìn i com, fɔɔnnɛ ŋwaànɛ à rì yɔ̀ ɓiì gherɛɛ, àa wog ɓi ǹtoòrìɗ.
Ǹnyaasɛ̀n à rì min ɓisu win wu mini ɓɛ ɓì gherɛɛ; wɔ̀lɛ ɓi ɓɛg ànɛ a ɓɛ̀roɓɛ ɓɛ gherɛɛ ɓi, gɔ̀g ìnɛ ɓɛ̀toŋì-kìtoŋ ɓɛ makà yɛ̀ɛ ghalà ǹlem à gɔ̀g ànɛ ɓi ntɔn à mɛɛ, ì ki ɓa gɔ̀g ì fìɓàg, riɓan ɗi ɓum ɓɛɛ̀ kpìkpi miì.
Ɓɛ ti ɓɛ kpilàg miì lɛ ɓɛ ɓengà kì woògh jɛ̀ɛ̀ ì Bɛ̀ll, fɔlɔɔ nnɛ ki ghɛɛ̀sɛ̀ngà kì ɓaà ɓisu waa. 
Wɔ̀lɛ ɓi ɓɛg wìn, mìnii ri boo ì mum ìnɛ ì rì m̀ɓɔ̀nɛn, ǹɗaŋ wu ɓɛpìrɛɛtìrɛ̀ ɓɛ rifòm, kìlɔ̀ŋ ki ki ri ki Bɛ̀ll, ki ɓumɓɛ Bɛ̀ll à tekà ɓisu wiì lɛ ɓɛɛ laàlàmɓɛ̀n ɓɛ̀gɛn ɓɛ mɛkìkìì ɓɛ roànɛ à reŋìghày mìni lɛ ɓi pɛsɛn yì ɓi birìm, ɓi yu ɓi kìtɛɛtɛn kii ki ki ri kìɓan ki kuughrakɛn; 
mìni ɓɛ ɓì ɓaghà ɓi kìlɔ̀ŋ kii abɛ̀y, mìni yɛɛ ti kìlɔ̀ŋ ki Bɛ̀ll ɓigomìnɛ, mìni ɓɛ Bɛ̀ll àa nti kɛ̀ɛ rèsi ǹɗem wu nyìighnyìg a lɔ̀ŋkin abɛ̀y, ɓigomìnɛ, à mɛ wog mini nyìinyìg.
Mìni ɓɛ̀geni ɓɛ̀m ɓɛ nɗem, ǹtɔɔgh mìni ɓi rìɓa ɗi lɛ ɓì rì ɓɛ̀kèn ɓɛ ɓɛ ri ɓi rìghaàgh ɓi ziinɛ lɛ ɓi celi ɓìɓan ɓi ɓi ti ɓi yɛɛ̀yì mɛ̀mùù, ɓìɓan ɓiǹ ɓyɛɛ ri ɓi wɛ̀y ri ǹghay wu mum. 
Ɓaana rì ɓìsyeesyee ɓi ɓisyɔ̀ɔ̀ ɓi nyìinyìm à ɓumɓɛ ɓɛ yin ɓɛgherɛ̀n, di fɔlɔɔ nnɛ kɛɛ ɓalag lɛ, jàŋ inɛ ɓɛ mɛɛ̀ ɓùŋ mini a mɓeɓɛn, yɛ̀ɛ ɓɛɛ̀ kali lɛ ɓi kìki ɓiɓeɓtàg ɓi ɓiɓan, i ɓɛ ghɛɛ mɛ̀kìkìì min mɛ syeesyee, ɓɛ kemzì Bɛ̀ll ŋwos anɛ à ɓiì yùu.
Rèsiina mɛ̀wog ɓi ɓɛg ànɛ a kìlàmì kìcèm ki ɓum ɓɛ foŋi ɓisuu Kan, nsoò rìfòm ɗyɛ yaa rì, ɓì kì ɗyɔ mɛ̀wog lɛ ɗi ri ǹlàmi àgwey, 
nsoò ɓɛ̀gɔmìnà ɓɛ yaa rì ɓì wog ɓɔ lɛ ɓɛ ri ɓumɓɛ rìfòm ɗi romi lɛ ɓɛɛ pɔnɔ̀sag ɓumɓɛ ɓɛɛ̀ kìki kiɓe, ɓɛ ki sɛki ɓɛroɓɛ ɓɛɛ̀ kìki kirɔɔ. 
Ɓisuulɛ rìkɔ̀n ɗi Bɛ̀ll ɗi ri lɛ, ɓi sim ɓumɓɛ ɓɛ ri ɓìdùŋdùŋ ɓɛ̀ kɛɛ̀ yi com myɔm rì kìrɔɔ ki ɓi kìkì. 
Ghɛɓina yɛ̀ɛ ɓumɓɛ ɓɛ ri ɓɛ̀kan, wɔ̀lɛ kɛ̀ ɓi kì lɛ rìkan ɗin ɗyɛɛ ghay kìlàà ki kɛɛ̀ lɔlɔg nɗem win wu rigɛn; ghɛɓina lɔŋ yɛ̀ɛ ɓɛ̀kìì-ɓìsay ɓɛ Bɛ̀ll ɓɛ ghɛɛ̀sɛɛ kì ghɛɓì ɓi rìkan. 
Nyaasiina mum bimiɗ, ɓì keesì ɓɛ̀geni ɓin ɓɛ righerɛn, ɓì risì Bɛ̀ll, ɓì nyaasì rìfòm.
Mìni ɓɛ̀kìì-ɓìsay, kìina ɓɛ̀masà ɓin mɛwog rì bɔgsɛ̀n bimiɗ; kɛ̀ ɓi wog lɔŋ lɛ ɓɛ̀roɓɛ ɓɛ rɔɔtɛɛ ǹɗem ɓɛ̀ kɛɛ̀ nyɛn, ɓì ghɛ̀ɛ̀sɛɛ girig kì woògh ɓɛ̀roɓɛ ɓɛ ɓeɓtaagh mɛ̀rem, 
ɓisuulɛ ki ri mààgh di mum à cenɛɛ mɛ̀tɔɓ mɛ ɓɛɛ̀ kìki nyi ɓi mɛ̀ɓèe lɛ a ki Bɛ̀ll mɛ̀wog. 
Lɛ rìkem ɗidɛŋ ɗi yin ɓisuu ŋwaànɛ à ti à cenàg mɛ̀ɓìì mɛ ɓi kìɓe ki nyi yɛɛ kiì. Wɔ̀lɛ i ɓì cenɛɛ rìkɛŋ di ɓi kìi kirɔɔ, fɔlɔɔ a rì mààgh ɓi mis mɛ Bɛ̀ll. 
Lɛ rìɓa ɗìn ɗyɛɛ̀ɗi Bɛ̀ll à reŋìghà mìni miì ɓisuulɛ Kiris girig à wokà rìkɛŋ ɓisu win, à ki càɗ mini kìrèmzɛnà ki lɛ ɓi nɔɔ̀ti ɓìɓɔ̀ɓ ɓii. 
Nyi ànɛ à kìghà ɓi kiɓe, kɛ̀ɛ ki kpaa kiɓan ki pwàà nsoò ŋwos bog; 
nyi ànɛ à ɓaghà lɛ, ɓɛ soo sɛmi nyi, kɛ̀ɛ pɛ̀ɛ̀zi mum kìsɛmì, àa soo wowòg rìkɛŋ kɛɛ̀ tam mum, kìɓan kifog, à fa ɓìɓan ɓìcèm rì Bɛ̀ll ànɛ à ti à yɔ̀mgì ɓum lɛ saaɗ; 
nyi ànɛ à tɛ̀kà ɓìɓe ɓis ɓi nyoo yìì ɓi kìte aɗyoo lɛ di kɛɛ ɓa lɛ, i tì mɛ wu ɓi san ànɛ a ɓìɓe ɓis, tì ghɛɓ cɛɓ ki ɓumɓɛ ɓɛ ri lɛ saaɗ. Mɛ̀ɓìì mii mɛɛ kighà lɛ ti wɔǹ. 
Ɓisuulɛ ɓì ɓaghà fɛlɛ yɛ̀ɛ jɔ̀ɔ̀ yi yɛɛ dèŋdèŋ kɛ̀ɛ̀ m̀ɓèŋì, wɔ̀lɛ ɓigomìnɛ, ɓì mɛ sugti yɛ̀ɛ mɓèŋì-jɔ̀ɔ̀ ànɛ a ɓèŋɓeŋ mɛghay min.
Nsoò mìni ɓɛ̀yiɓ, ɓaana girig rì mɛ̀wog, giɓ bimiɗ a wog yii wiì, di fɔɔnnɛ kɛɛ ɓa lɛ i ɓɛ̀baŋì ɓɛdɛŋ ɓɛ gherɛɛ ɓi jɛ̀ɛ̀ ì Bɛ̀ll, rìkuu ɗi cɛɓ ɗi ɓɛ̀yiɓ ɓaa ɓɛɛ̀ ghɛghɛɓ ri ɓɔ ɗyɛɛ ghɛɛ̀sɛɛ ɓɔ kìsyòŋi ɓi rìgherɛ̀n nsoò mum àa tòòghrɛɛ ɓi ri ɓɔ. 
Lɛ ɓɛ ri ɓiì ghɛɛ̀ yɛ̀ɛ cɛɓ kìn ki ri kìtɛnɛn, rì mɛ̀wog. 
Mɛ̀rɛ̀ŋ min mɛ̀ kɛɛ̀ ɓa mɛrɛ̀ŋ mɛ seeseèrɛ̀n ɓi dan; fɛlɛ yɛ̀ɛ tyòŋ ti ɓaghrɛn, tìcaka rì mɛkpèy mɛ ɓɛ kii rì gol, rì ǹwaà wu syeesyee, 
kìɓan kifog ǹɗɛ̀ŋ wu ɓì ghɛɛ̀sɛɛ kìɓaà rì wɔ wu ri wu wu ri wù nyamɛn ɓi nɗem, wɛɛ ri ǹɗɛ̀ŋ wu wu yin lɛ wu ɗyoŋ, lɛ wu ri ǹɗɛ̀ŋ wu nghay wu wu ri lɛ tɛ̀tɛ̀rɛ̀ɛ̀, wɔ tì lɛ fyòoog, rìkuu ɗìn ɗyɛɛ ri gìn i com ɓi mis mɛ Bɛ̀ll. 
Fɔlɔɔ nnɛ ɓɛ̀gherɛ̀n ɓɛ ɓɛ̀yiɓ ɓɛ abɛ̀y, ɓɛ dyàɓɛn yaà ì ɓaghà yɛ̀ɛ Bɛ̀ll ɓɛ nti ɓɛ rɛŋɗàg, lɛ ɓɛ nti ɓɛ wokì ɓɛ̀yii ɓaa; 
fɔlɔɔ nnɛ Sara àa nti à wokì Abiraham à ki regi nyi lɛ kan wìì. Sara ànɛn nnɛ ɓì ti dòò yii, di ɓi kìki kirɔɔ kɛ̀ ɓi càrɛn lɛ com kidɛŋ kɛɛ niŋzi mìni nyòò.
Fɔlɔɔ nnɛ mìni ɓɛ̀baŋì, ɓì ghɛɛ̀sɛɛ girig lɛ mum bimiɗ a ghɛɓ rì giɓ wiì, à yi lɛ ɓɛ̀yiɓ ɓɛ ri ɓumɓɛ ɓɛ yin ɗi ìtèɗ yɛ̀ɛ ɓɛ̀baŋì; terina ɓɔ rì nyaasɛ̀n lɛ ɓɛ ghɛɛ̀sɛɛ girig kìterì mààgh à cɛɓ bas ɗì mìni, di fɔlɔɔ nnɛ com kidɛŋ kɛ̀ kɛɛ̀ gheŋɗɛn ɓi bɔ̀ŋzɛ̀n yìn.
Ǹsiitɛɛ mìni kìkpaà lɛ, ɓaana ɓɛ̀fèg ɓɛ̀fog, ǹkɔ̀nɛ̀n bog, ɓaana ɓɛ̀ronɛn ɗi ǹkɔ̀nɛ̀n à rìgeni, ɓì ɓa rì nɗem wu nyìinyìg rì nɗem wu sɛɛ̀dɛn mìniìɓɔmiɗ ɓi zi. 
Kɛ̀ ɓi rɔ̀ŋ kiɓe ri kìɓe, nsoò lɛ ɓi pɛɛ̀zi fìsɛm ri fìsɛm, lɔŋ com ki ɓì ghɛɛ̀sɛɛ kìkiì ki ri lɛ ɓi maŋ̀maŋ ɓum, lɛ kìɓan ki Bɛ̀ll à reŋìghà mìni miì kɛɛ̀kìn, lɛ ɓi teɗ mɛ̀wus mɛ ɓɛmààgh. 
Ɓisuulɛ ŋwaànɛ a kɔ̀nkɔn lɛ a keesi cɛɓ, à ghɛn mɛ̀ru mɛ kinyàà, à ghɛ̀ɛ̀sɛɛ kìɓèŋi ŋwɔm wii lɛ kɛ̀ɛ kpaakpaa ɓiɓan ɓi ɓeɓtɛn kɛ̀ɛ kì ɓɛ̀pwàà; 
à ghɛ̀ɛ̀sɛɛ kì lɔ̀ghii jɛ̀m rì kìɓe, kìrɔɔ kɛɛ̀ki à kìkì, à falɛ̀n ɓi rìkaakàà ɗi fyòoog. 
Ɓisuulɛ mis mɛ Kan mɛɛ̀ seesee ɓumɓɛ ɓɛ ri lɛ saaɗ, mɛ̀reè mii mɛramɛn rì bɔ̀ŋzɛ̀n yaa, kìɓan kifog, Kan à ti à paàzàg rì ɓumɓɛ ɓɛɛ̀ kìki kiɓe.
Ghɛn yɛɛ ri min lɛ à tɔɓ mìni di ɓì falɛɛ ɓi rìkì ɗi kirɔɔ rì ìtèɗ? 
I ki kpaŋi gi kɔm̀ lɛ ɓi wog ǹtɔɓ ɓisuu saaɗ, di ɓì rì rì ɓɛ̀mààgh; kɛ̀ ɓi risi ɓum nsoò, kɛ̀ ɓi ki ɓùùsɛn; 
wɔ̀lɛ kemziinà Kiris ɓi mɛ̀rem min fɛlɛ yɛ̀ɛ Kan wìn. Ɓaana cààmɛ̀n kìcèm ɓɛ̀pègsɛn lɛ ɓi ɓag mum bimiɗ ànɛ à tɔɔgh mìni azi anɛ ɓi dyàɓɛn inɛ ɓì rì rì yɔ̀. 
Kìɓan kifog kìina fɔlɔɔ ri ǹɗem wu tɛ̀tɛ̀rɛ̀ɛ̀, rì bɔgsɛ̀n; ǹɗem win wu ɓa wù tɛnɛn ɓi lèg ànɛ lɛ jàŋ inɛ ɓɛɛ̀ tòtog mini kìɓe, ɓumɓɛ ɓɛɛ̀ feefengì syeesyee wìn a rìghɛɓ ɓi Kiris ɓi ɗùm ɓɛɛ wog ǹtoòrìɗ. 
Lɛ ki ri kìrɔɔ lɛ mum a wog ǹtɔɓ lɛ a kìki kirɔɔ, di fɔlɔɔ yɛɛ ri rìkɔ̀n ɗi Bɛ̀ll à cee lɛ a wog ǹtɔɓ lɛ a kìki kìɓe.
Ɓisuulɛ Kiris girig à wughà gɛ̀n bog ɓi gɛnicèm ɓisuu ɓiɓe ɓi ɓum, nyi ànɛ à ɓaghà syeesyee à mum, à wu ɓisuu ɓiɓeɓtàg ɓi ɓum lɛ di a kɛǹ ɗì mìni yɛ̀ɛ Bɛ̀ll. Ɓɛ wolà nyi rìwu ɗi ɓi mɛ̀mùù à ghèmɓɛ̀n ɗì ìtèɗ wu Nghay. 
Rì Nghay ànɛ̀n innɛ à kɛ̀ngà kɔm̀ kì kakalii Syeesyee à Ɓɔlɛ a mɛ̀ghay mɛ mɛ ri ɓi naà-zày, 
yɛɛ lɔɔ lɛ mɛ̀ghay mɛ ɓumɓɛ ɓɛ kighà Bɛ̀ll ɓɛ̀lɔg ɓi mɛ̀ru mɛ ajɛ̀m, cààmɛ̀n ki Bɛ̀ll à sììsììrìghà nɗem, à ɓoŋɓòŋ; ɓi mɛ̀ru mɛ Nowe à sosòɓkà kìkɔm; kìkɔm kìn kɛɛ kighà lɛ ɓɔɔ ɓum ɓɛ̀sɛ̀ɛ̀ taàraa ɓɛ ghɛɓkà lɛ mɛ̀nig. 
Mɛ̀nig mɛǹ mɛ ɓaghà kìfèèghrɛnà ki bàɓtis ìnɛ yɛɛ̀ ghɛɛghɛɓsì mìni ɓigomìnɛ, bàɓtis ìnɛ̀n ì yin ɓiì sòòsoo tifin ti ɓi nyoo, kìɓan kifog ì rì rìfalɛ̀n ɗi mum à falɛɛ yɛ̀ɛ Bɛ̀ll rì syeesyee à nɗem. A ghɛɛghɛɓsì mìni lɛ rìghèmɓɛ̀n ɗi Yeesus Kiris à ghèmɓɛ̀ngà, 
à ɓɔg aɗyoo, à rì ɓi weèlem à Bɛ̀ll; wɔɔ a làlami lɛ rì ɓum ɓɛ titom, rì mɛ̀tèɗ mɛ ɓi ɗyoo mɛ̀cèm .
Nni yɛ̀ɛ Kiris à wokà rìkɛŋ ɗi ɓi mɛ̀mùù, mìniìrig ɓanɛɛ na rì rìyitì ɗiǹ ɓisuulɛ ŋwaànɛ à mɛ wog rikɛŋ ɗi ɓi mɛ̀mùù, à rì ŋwaànɛ à mɛ ghasɛn ɗi kìɓe 
lɛ di fɔɔnnɛ a ghɛɓ yɛ̀ɛ rìkɔ̀n ɗi Bɛ̀ll ɗi ri, ɓi gàɓ ì mɛ̀ru ìnɛ à ghɛ̀ɛ̀sɛɛ tì kìghagsii ɓi ziinɛ, kɛ̀ɛ ghɛɓ ti cɛɓ ki ǹɗem wii wɛɛ̀ kɔ̀nkɔn lɛ a ghɛɓ. 
Ɓisuulɛ ɓì roòzìghà rìkɔ̀n ɗi ɓumɓɛ ɓɛ gherɛɛ ɓi Bɛ̀ll yɛ̀ɛ ɓì ghɛghɛ̀ɓkà ɓi kìɓùùsì, ɓì kìkì ɓìɓan ɓi ǹɗem win wɛɛ̀ kɔ̀nkɔ̀n, ɓì nɔnɔ̀ mɛ̀rɔ̀g, ɓì ɗiɗì ɓìɗilàg rìɗi ɗi kiɓe, ɓì ŋwaŋŋwàŋ mɛ̀rɔ̀g, ɓì ki ɓɔɔɓɔgsì ɓìnùn ɓi ɓi ri kìɓan ki ki ɓeɓtɛɛ ki ciɓ. 
Nni ɓigomìnɛ ɓumɓɛ ɓɛ yin ɓɛgherɛ̀n ɓɛɛ̀ kuukuùghràg yɛ̀ɛ ɓì nɔ̀ɔ̀tii tì ɓi ɓɔ ɓi coo kiɓeɓtàg ki cɛɓ kìn, fɔɔnnɛ ɓɛɛ̀ wɔmwɔm mini. 
Kìɓan kifog ɓɛ ɓàagh gɛ kìɓan ki ɓɛɛ̀ kìki kiǹ ɓi mis mɛ roànɛ à ti jàŋbog lɛ a yɔm̀ lɛ rì ɓum ɓɛ cem rì ɓìloŋ. 
Kìɓan kiǹ kɛɛ̀ki Syeesyee à Ɓɔlɛ à kalɛ̀ngà girig a ɓìloŋ, a ɓɛ̀roɓɛ ɓɛ ɓaghà ɓɛ̀yɔ̀mɛn ɓi cɛɓ kaa ki mɛmùù lɔŋ yɛ̀ɛ ɓum ɓɛ̀cèm, lɛ di ɓɛɛ ɓa rì ìtèɗ wulɛ ɓɛɛ ghɛɓ yɛ̀ɛ Bɛ̀ll rì ìtèɗ wu Nghay.
Rìsugtɛ̀n ɗi ɓyom ɓìcèm ɗi ti jàŋbog, fɔlɔɔ nnɛ ɓì ghɛ̀ɛ̀sɛɛ kì ɓaà rì ɗyomzɛ̀n, kɛ̀ ɓi falɛn ɓi ɓìnɔɔ̀nɔɔ̀, di ɓi kiki bɔ̀ŋzɛ̀n. 
Kìɓan ki asu ki ri lɛ: Ɓaana rì ǹkɔ̀nɛ̀n ànɛ kɛ̀ɛ lɔ̀gtɛn ɓi nyìinyìm wìn, lɛ ǹkɔ̀nɛ̀n à ti à lɔkì ǹkun wu ɓiɓe. 
Ɓaana rì ǹɗem wulɛ ɓi ghaɓki ɓɛ̀geni ɓin di ɓɛ yuu a lɔ̀ŋkin kɛ̀ɛ̀ tìrùrùmì. 
Yɛ̀ɛ mum ǹcèm ànɛ ɓi mìni à rì rì rìfa ɗi Bɛ̀ll à faghà nyi, kìina kìsay ri rìfa ɗi Bɛ̀ll à faghà mìni ɓi kìrɔɔ ki ɓum ɓɛmbog fɛlɛ yɛ̀ɛ ɓɛ̀syeesyee ɓɛ ɓum ɓɛ ɓɛɛ̀ kɛ̀ɛkɛɛ̀sì geesɛ̀n ì Bɛ̀ll ìnɛ ì ti ì ghɛnàg bee lɛ bee. 
I mum à pinii ŋwɔm lɛ a kali ɓìɓan ɓi Bɛ̀ll, a ghagsi lɔŋ jɛ̀ɛ̀ ìnɛ ì rìì yɛ̀ɛ Bɛ̀ll, ŋwaànɛ a ghɛɛghɛɓsì kìsay, à ghɛ̀ɛ̀sɛɛ kɔ kì kìi ri ìtèɗ wu Bɛ̀ll à faa nyi, di fɔlɔɔ nnɛ Bɛ̀ll a teɗ rìkem ɓi ɓìɓan ɓìcèm lɛ Yeesus Kiris ànɛ à rì lɛ, rì rìkem, rì ìtèɗ, fiɗyàɓ fikɔ̀ɔ̀. Ààmɛ̀n.
Mìni ɓum ɓɛm ɓɛ nɗem, rìɓa ɗi ɓì rì ɓi ɓɛ̀gɛn ɓɛ mɛfèèghrɛn ɓɛ ɓɛ ri yɛ̀ɛ ɗuu ɗi ghɛ̀g-ghɛ̀g, ɗyɛ̀ kɛɛ̀ sìɗ mini yɛ̀ɛ ɓɛɛ̀ kali lɛ kìkènekènè ki kiɓan kidɛŋ kɛɛ tanɛɛ mìni. 
Ɓì ghɛ̀ɛ̀sɛɛ lɔŋ lɛ ɓì nyààrɛ̀n lɛ ɓi teteɗ gàɓ ì mɛ̀tɔɓ mɛ Kiris, di fɔɔnnɛ ɓi ɓiì rongii girig rì kìnyàà yɛ̀ɛ rìkem ɗii ɗi ri ɓiì ghɛnɛɛ.
I ɓɛɛ̀ sɛɛsɛmgì mìni lɛ ɗii ɗi Kiris, di ɓì rì ɓɛ̀mààghmaagh ɓisuulɛ Ǹghay à rìkem, Ǹghay à Bɛ̀ll à rì ɓi mìni. 
Wààdɛŋ kɔ̀ɔ ɓa lɛ ù wowòg mɛ̀tɔɓ lɛ ù woli mum, nsoò lɛ ù yii com, nsoò lɛ ù kìi coo kiɓeɓtàg ki kiɓan kidɛŋ, nsoò lɛ ù pùrii ŋwɔm ɓi kìɓan ki ɓum ɓɛdɛŋ; 
wɔ̀lɛ i ki ri lɛ ɓi wowog ntɔɓ ɓi ɗii ɗi lɛ kìristɛ̀n, kɛ̀ ɓi wog ntoòrìɗ, ɓì ghɛ̀ɛ̀sɛɛ lɔŋ ki kemzii Bɛ̀ll ɓisuu ɗii ɗìn.
Ɓisuulɛ cààmɛ̀n ki ɓɛyɔ̀m ki kpaŋi, nni ɓɛ̀yɔ̀m ɓɛǹ ɓɛ tumɛɛ ɓi naa ì ɓum ɓɛ Bɛ̀ll. I ɓi ɓìsi nnɛ ɓɛ̀yɔ̀m ɓɛ tumɛɛ, rìsyɔn ɗi ɓumɓɛ ɓɛ ti ɓɛ ɓengì kì gherɛɛ Syeesyee à Ɓɔlɛ ɗi ri ɓa là? 
I rìghɛɓ ɗi ŋwaànɛ à rì lɛ saaɗ a ghɛɓ ɗi ka ti fɔlɔɔ ri ntɔɓ, ki ɓa min la ɓi san ànɛ yɛ̀ɛ kiɓeɓtàg ki mum rì ǹkìì-kìɓe? 
Fɔlɔɔ nnɛ ɓumɓɛ ɓɛɛ̀ wowog mɛtɔɓ lɛ Bɛ̀ll yɛɛ kɔni, ɓɛ ghɛɛ̀sɛɛ kì faà ɓyɛɓ ɓyaa ri ǹkìì-ɓyom ɓìcèm ànɛ à ti à roòzàg mɛ̀kàg mii, ɓi rìkì ɗi ɓɛɛ̀ kiki kirɔɔ. 
Ǹtɔɔgh min ɓɛsɛ̀ɛ̀mɛn ɓɛ Kiseŋi ɓɛ ɓɛ ri ɓi nyìinyìm wìn, mɛ̀ ànɛ ǹɗì girig Ǹsɛ̀ɛ̀mɛn a Kìseŋi yɛ̀ɛ ɓɔ, ǹki ɓa ti wusìnɛ̀ɗ ànɛ ɓi mɛ̀tɔɓ mɛ Kiris, mɛ ti rì gàɓ ɓi rìkem ɗi ɗi ghɛɛ̀sɛɛ kì rèsɛɛ, 
lɛ mɛniina kìtuu ki jɔ̀ɔ̀ ki Bɛ̀ll ki ɓɛ reɓsɛ̀ngà rì mìni; kɛ̀ kɛɛ̀ ɓa yɛ̀ɛ ǹkàŋɗɛ̀n, mɛniina yɔ rì syeesyee à rìkɔ̀n yɛ̀ɛ kɛɛ̀ kɔ̀ngi Bɛ̀ll, kɛ̀ ɓi kì kisay kiǹ rì ǹɗem wulɛ ɓi fɔǹ mɔ̀ɔ̀ni, kììna lɔŋ kɔ rì syeesyee à nɗem. 
Kɛ̀ ɓi tuturi ɓumɓɛ ɓɛ faghà mìni lɛ ɓi ɓeŋ̀, kìɓan kifog ɓaana kìfèèghrɛnà ki jɔ̀ɔ̀ yi Bɛ̀ll yi ri lɛ yi nɔɔ̀tì; 
fɔlɔɔ nnɛ yɛ̀ɛ ǹkɔ̀mɛ̀n ɓɛ̀ɓèŋì-jɔ̀ɔ̀ à ɓiì kpaŋì, ɓì ɓiì terì tàm à rìkem ànɛ à yin lɛ à ɗyoŋ.
Mìni ɓìɓwɛɗ ɓi ɓum, ɓì ghɛ̀ɛ̀sɛɛ girig lɛ ɓi ki ɓɛ̀sɛ̀ɛ̀mɛn mɛwog. Nni mìni ɓɛ̀sɛ̀ɛ̀ ɓɛ̀cèm, ɓi cɛɓ ki ɓi ghɛghɛɓ mini rì mìni, sɛɛ̀dɛɛna mìniìɓɔmiɗ ɓi zi, ɓisuulɛ Bɛ̀ll à ti kɛ̀ɛ ɓa nkɔɔ rì ɓɛ̀daŋàdaŋa, lɔŋ ɓɛ̀roɓɛ ɓɛ sɛɛ̀dɛɛ ɓɔmiɗ ɓi zi ɓɛɛ̀ɓɛ a rèsag geesɛ̀n yìì.
Nni sɛɛ̀dɛɛna min mìniìɓɔmiɗ ɓi zi ɓi mis mɛ Bɛ̀ll ànɛ à rì rì ìtèɗ ucem lɛ nyi yɛɛ pɛsi mìni aɗyoo ɓi cààmɛ̀n ki à siŋdɛ̀ngà. 
Sɛɛ̀dɛɛna ɓìɓan ɓìcèm ɓi ɓyɛɛ̀ ɗiɗi mini mɛ̀rem a lɔ̀ŋkii ɓisuulɛ nyimiɗ a ɓeŋ̀ɓeŋ mini.
Ɓaana cem, ɓì konàg ɓisuulɛ bènàbena wiǹ ànɛ lɛ Satàn a ŋwɔŋ-ŋwɔŋ yɛ̀ɛ kìmonɗo ki kɛɛ̀ kaakaa com ki kɛɛ sokɛn. 
Ɓaana ɓɛ̀sììrɛn ɓi rìgherɛ̀n, kɛ̀ ɓi càrɛn lɛ a ɓigti mìni, ɓì ki yi lɛ ɓɛ̀geni ɓin ɓɛ rìgherɛ̀n ɓɛɛ̀ tuutulɛ̀n rì mɛ̀kuu mɛ mɛtɔɓ mɛ̀n ɓi ziinɛ.
Fɔɔnnɛ ki ɓiì ɓaà lɛ i ɓyàa wog rikɛŋ ɓi maa cààmɛ̀n, Bɛ̀ll ànɛ à rì rì geesɛ̀n bimiɗ, ànɛ à reŋìghà mìni lɛ ɓi teɗ gàɓ ɓi rìkem ɗii ɗi fiɗyàɓ fikɔ̀ɔ̀ ɓi Kiris ɓi ɗùm, à rì mìni ɓiì konagh ki rɛsii lɛ syeesyee nyimiɗ, à sììràg mìni, à fa mìni ìtèɗ, à kì lɛ ɓi ɓa ɓumɓɛ com ki yin lɛ ki ɓigtì. 
Bɛ̀ll ànɛn yɛɛ ri rì ìtèɗ fiɗyàɓ fikɔ̀ɔ̀ Ààmɛ̀n.
Ǹkàniì mìni ɓɔɔ jɛ̀ɛ̀ ɓɛ rì Silvɛŋ  ànɛ à rì geni wìs a ǹtyweeyi lɛ nfa mìni deɓ, ǹki tɛɛ̀zi mini kì rèsii lɛ fɔlɔɔ nnɛ kɔɔ̀kɔɔ̀ à geesɛ̀n ì Bɛ̀ll, ànɛ ɓì rì miì ɓɛ̀sììrɛn lɛ tiŋtiŋ, à rì.
Kìseŋi ki ɓumɓɛ ɓɛ ri ɓɛ̀ɓɔ̀nɛn ki a Baɓilon ki togsaagh yì mìni, Marikus à man wɛm̀ à tògsì girig mìni. 
Tògsɛɛna mìni rì mìni, di ɓi lɔ̀ɔlɔrɛ̀n ɓi nkɔ̀nɛ̀n à rìgeni. Fyòoog a ɓa rì mìni ɓɛ̀sɛ̀ɛ̀ ɓɛ̀cèm ɓɛ ɓì rì ɓi Kiris ɓi ɗùm.
Mɛ̀ Simɔn Pyɛɛri ànɛ ǹɗì ǹkìì-kìsay, ǹki ɓa ti nkɛ̀nì-fìtom a Yeesus Kiris, ǹkàni ɓumɓɛ Bɛ̀ll à faghà rìkuu ɗi ntyweeyi ɗifog rì ɗinkis, ɓisu saaɗ à Yeesus Kiris à Bɛ̀ll wìs rì ǹghɛɓsì wìs. 
Geesɛ̀n rì fyòoog ɓyɛɛ teghɛn a lɔ̀ŋkin lɛɛ̀gwey lɛ rìyi ɗi ɓì yii lɛ rì Bɛ̀ll rì Yeesus Kiris à Kan wìs.
Ìtèɗ wu Kan wu wu riì yɛ̀ɛ Bɛ̀ll wu faghà ɓìsi com kìcèm ki ki ri lɛ ki ghɛɓsì ɓìsi lɛ ti ghɛɓ cɛɓ ki lɛ ti falɛn rì Bɛ̀ll ɓi rìkì ɗi à kìghà lɛ ti yi roànɛ à reŋìghà ɓìsi lɛ ti kaɓɓɛn rìkem ɗii, rì syeesyee wìì a kìsyɔ̀ɔ̀. 
Fɔlɔɔ nnɛ à faghà ɓìsi ɓyoo ɓisyeesyee rì gìn yi mɛkàg lɛ, i ɓì teri ɓyom ɓi à kàkà, ɓì ɓa rì ìtèɗ wulɛ ɓi ghɛŋi ɓìɓeɓtàg ɓi ɓiɓan ɓi ɓyɛɛ̀ yooyogsì ɓum ɓyɛɛ ri ɓìcakɛn ɗi ziinɛ, ɓi yu kì terì gàɓ ɓi rìɓa ɗii ɗi à rì Bɛ̀ll. 
Ɓisu wìn miì nnɛ ɓì ghɛɛ̀sɛɛ kì foŋì ìtèɗ win wucèm lɛ, ɓi ɓɔɓtɛn syeesyee à kìsyɔ̀ɔ̀ ɓi rìgherɛ̀n ɗin, ɓì ɓɔ̀ɓtɛ̀n rìyi ɓi syeesyee à kìsyɔ̀ɔ̀, 
ɓi rìyi ɗìn aɗyoo, ɓì ɓɔ̀ɓtɛ̀n tì rìnìɗ ɗi nɗem; ɓi rìnìɗ ɗi nɗem ɗìn, ɓì sagtɛ̀ntì kìsììrì; ɓi kìsììrì kiǹ, ɓì foŋdì rìfalɛ̀n ɗi ɓi rìgherɛ̀n; 
ɓi rìfalɛ̀n ɗi ɓi rìgherɛ̀n, ɓì ɓɔ̀ɓtɛ̀ntì kìrɔɔrɛɛ ki ɓi rìgeni; ɓi kìrɔɔrɛɛ ki ɓi rìgeni kìn, ɓì foŋ̀dì ǹkɔ̀nɛ̀n. 
Ɓisuulɛ i ɓì rì rì ɓìɓan ɓiǹ, nni ɓi ghɛnɛɛ a lɔ̀ŋkin lɛɛ̀gwey, ɓì yin lɛ ɓì rɔ̀ɓ lɛ ɓì kìi ɓi lɛ ɓi ɓa ɓumɓɛ ɓɛɛ̀ sasày ɓɛ ki wumwum ɓiɗùn, ɓi rìyi ɗi ɓì yii Kan wìs Yeesus Kiris. 
Kìɓan kifog, ŋwaànɛ à tàŋi ɓìɓan ɓiǹ à rì ɗyaŋɗyàŋ ànɛ a mɔmɔɓ m̀mɔmɔɓɛn, à ɗimzɛ̀n lɛ ɓìɓe ɓii ɓi abɛ̀y ɓi ti ɓì sòòyɛn. 
Kìɓan kiǹ kɛɛ̀ki mìni ɓɛ̀geni ɓɛ̀m, ɓì ghɛ̀ɛ̀sɛɛ kì tèèsii nyoo lɛ ɓi siìrag ǹɗeèghreŋi win ɗi rìɓɔ̀n ɗi Bɛ̀ll à ɓɔ̀ngà mìni; i ɓì kìi fɔlɔɔ, ɓyàa kpì ɓi ɓi kìɓe. 
Fɔlɔɔ anɛ̀n nnɛ rìɗiŋì ɗin ɗi ɓi kìlɔ̀ŋ ki fiɗyàɓ fikɔ̀ɔ̀, ki Kan wìs rì ǹghɛɓsì wìs Yeesus Kiris, ɗi ri ɓiì ɓaà kɛ̀ɛ̀ maa ntɔɓ nsoò lɛsàg.
Kìɓan kiǹ kɛɛ̀ki ǹɗì lɔŋ mini ɓiì yiiyitàg ɓìɓan ɓiǹ cààmɛ̀n kìcèm kaa soo rì lɛ ɓì mɛ yi ɓyɔ, ɓì ki ɓa ɓɛsììrɛn lɛ syeesyee ɓi saaɗ ànɛ ɓì tekà. 
Mɛ̀ɛ ǹghɛɛ lɛ ki ri lɛ syeesyee lɛ cààmɛ̀n kìcèm ki ǹkaka ɓi ziinɛ, nki lɛ ǹɗem win wɛ̀ kɛɛ̀ wu ɓi rìyitì ɗi ǹɗì mìni ɓiì yiiyitàg ɓìɓan ɓiǹ, 
ɓisuulɛ ǹ-yii lɔŋ yɛ̀ɛ Kan wɛ̀m Yeesus Kiris àa nɗèsii mɛ̀ lɛ rìpɛ̀sɛ̀n ɗyɛm̀ ɗi ɓi ziinɛ ɗi ti jàŋbog. 
Kìɓan kifog ǹɗì ɓiì kaà bee inɛ lɛ ajɛ̀m ì rìpɛ̀sɛ̀n ɗyɛm̀, ɓi rɔɓ kìyitaagh ɓiɓan ɓiǹ ɓi ɓyààmɛ̀n ɓi ɓi ghɛɛ̀sɛɛ.
Lɛ yɛ̀ɛ tì rèsìghà mìni kìɓan ki lɛ Kan wìs Yeesus Kiris à rì ɓiì sugtii yi, à ɓay rì ìtèɗ, tì ɓaàdɛ̀ngà ɓi ɓi mɛ̀kànkàn mɛ ɓum ɓɛ konaagh kì syaàgh, tì rèsìghà lɔŋ mini kìɓan kiǹ ɓisuulɛ ɓìsiìɓɔmiɗ tì ghɛngà rìgwey ɗii fɛlɛ rì mis mìs. 
Ɓisuulɛ à tekà lɛ rì ǹnyaasɛ̀n rì rìkem yɛ̀ɛ Bɛ̀ll à Seŋi wìs ɓi cààmɛ̀n ki jɛ̀ɛ̀ ìnɛ ì ɓaghày ɓi jàŋ inɛ rìkem ɗi Bɛ̀ll ɗi ɗi cee ɗi ri, lɛ: Roànɛ à rì man wɛm̀ à nɗem ànɛ à ti à rɔɔghì mɛ̀. 
Tì wokày jɛ̀ɛ̀ ìnɛn di ì tòòghrɛɛ yì ɓi ɗyoo yɛ̀ɛ tì ɓaghà rì nyi ɓi dòn ìnɛ ì rì ǹtɛnɛn aɗyòò. 
Fɔlɔɔ nnɛ tì ɓiisɛɛ tì kìgherɛɛ rikpaa ɗi ɓɛ̀kpaŋzì-ɓìɓan lɛ ɗi ri saaɗ; saaɗ ànɛ̀n innɛ ɓi kookonàg yɛ̀ɛ ɓi ranɗam mɛreè lɛ ɓi wog lɛ à rì fɛlɛ yɛ̀ɛ lamɓà ànɛ a ròòroo ɓi jàŋ inɛ ì rì birìm, à kpaŋ yɛ̀ɛ duri i ɓiì tanì, fyɛy fi duriɓuɓ fi kpeŋzì mɛ̀rem min. 
Kìɓan ki asu ki ɓì ghɛ̀ɛ̀sɛɛ kì yiì ki ri lɛ, kɛ̀ɛ̀ kìɓan kidɛŋ ki ɓɛ̀kpaŋzì-ɓìɓan ɓɛ resìghà ki ki ri kìkànɛn, ki mum à rì lɛ à wog azi anɛ miì yɛ̀ɛ nyii kɔni lɛ a wog, 
ɓisuulɛ ɓum ɓɛ ti kɛ̀ ɓɛɛ̀ kpaŋzi-ɓiɓan ɓi Bɛ̀ll ɓi rìkɔ̀n ɗyaa ɗi ɓɔmiɗ, kìɓan kifog ɓum ɓɛ toòghrɛ̀ngà ɓi ɗii ɗi Bɛ̀ll lɛ Kìtɛntɛ̀ɛ̀n ki Nghay ki tinìghà ɓɔ lɛ ɓɛɛ toòghrɛn.
Ɓɛ̀kpaŋzì-ɓìɓan ɓɛ ɓɛpwàà ɓɛ ɓaghà abɛ̀y ɓi kìlɔ̀ŋ, fɔlɔɔ nnɛ ɓɛ̀pwààpwaà ɓɛ ɓɛrèsàg ɓìdɔ̀gsɛna ɓɛ ri ɓiì ɓaà girig ɓi nyìinyìm wìn; ɓɛ ri ɓiì ɗiŋzii yi ɓìɓeɓtàg ɓi dɔgtɛ̀n ɓi ɓi rìɗyaŋ lɛ ɗyɔ̀ɔ̀ŋ, ɓɛ ki roòzɛn masà ànɛ à kwèɗkà ɓɔ, fɔlɔɔ a kì lɛ ɓɔmiɗ ɓɛɛ syoŋ yì cuu ki kɛ̀ kɛɛ̀ lɛ̀mziì ɓi nyoo yàà. 
Kìgwey ki ɓum ki ri ɓɔ ɓiì nɔ̀ɔ̀tii ɓi kìɓeɓtàg kaa ki cɛɓ, fɔɔnnɛ ɓum ɓɛ ri ɓiì feefengì bee ì saaɗ lɛ rìkì ɗyaa. 
Lɛ kìsee ki mɔ̀ɔ̀ni ki ɓɛ ri rì kɔ, ɓɛ ri mìni ɓiì kpaakpaa ɓiɓan ɓi ɓɛpwàà lɛ ɓi fafa ɓɔ ɓyom; kìɓan kifog ŋwaànɛ à ghɛ̀ɛ̀sɛɛ ɓɔ kìyɔ̀mi à tighà m̀pègsɛn lɛ a ki kìsay kii fìɗyàɓ, fɔɔnnɛ rìɗyaŋ ɗyaa ɗyaa finɛn yi tì ɓi.
Ɓisuulɛ i Bɛ̀ll à rɔ̀ɓkà kɛ̀ɛ kèŋi ɓum ɓɛ titom ɓɛ ɓɛ kighà kìɓe, à ràm lɔŋ à ɓangì ɓɔ, à ki pìki ɓɔ ɓi bɛŋ yi yi ri rì birìm, wɔɔ nnɛ ɓɛ kaka ɓɛ̀ɓanɓanɛn ɓɛ ɓoŋɓoŋ ɓɛ̀yɔ̀m ɓɛ Bɛ̀ll; 
i à rɔ̀ɓkà kɛ̀ɛ kèŋi ɓum ɓɛ ǹtonto, kìɓan kifog à ghɛɓsìghà lɔŋ ɓum taàraa yɛ̀ɛ à romgày coo doni mɛnig ɓi zi i ɓɛ̀kìì-kìɓe; Nowe ànɛ à lààlàmɓɛ̀ngà saaɗ à ɓaghà ɓi ɓum ɓɛ kitaàraa ɓɛ̀n; 
i à cɛ̀mgà bàn yi lɛ rì Sɔdɔm rì Gɔmɔɔr lɛ yɛɛ ɗyaŋ, à ki ɓùgsi yɔ lɛ ɓùùghɓùùgh lɛ yɛɛ ɓa kìfèèghrɛnà ɓi ɓɛ̀kìì-kìɓe ɓɛ ɓi mɛ̀ru mɛ asu, 
kìɓan kifog à ghɛɓsìghà Lɔt ànɛ à ɓaghà ŋwaà saaɗ, ànɛ cɛɓ ki tifin ki ɓɛwolì-ɓum ɓɛ a Sɔdɔm rì Gɔmɔɔr ɓɛǹ, ɓɛ wowɔlà rì ǹɗemi-kɛŋɛn 
ɓisuulɛ saaɗ à mum ànɛ̀n à ghɛghɛ̀ɓkà ɓi nyìinyìm wàà, à seesèè ɓìɓan ɓyaa, à ki wowog ɓyɔ mɛ̀ru mɛ̀cèm; ǹɗem wii wu wu ɓaghà lɛ saaɗ wu ɗiìɗìlɛ̀n ɓisuu ɓiɓeɓtàg ɓyaa ɓi ɓiɓan ɓiǹ. 
Fɔlɔɔ a rèsii lɛ Kan à yii rìghɛɓsì ɗi ɓumɓɛ ɓɛ falɛɛ ɓi rìgherɛ̀n di ɓɛ ri ɓi mɛ̀fèèghrɛn, à ki ɓoŋzag ɓiɓeɓtàg ɓi ɓum lɛ ɓyɛɛ ɓoŋ yɛ̀ɛ à rì ɓyɔ ɓiì pɔnɔsii ŋwosi ɓɛyɔ̀m ɓii. 
À ɓiisɛ̀n ɓɛ̀roɓɛ ɓɛ ti ɓɛ yɛɛ̀sàg ɓìɓan ɓi tifin, ɓɛ nɔɔ̀nɔ̀ɔ̀tì ɓìɓan ɓi ɓi ti ɓi rɔɔghì mɛ̀mùù, ɓɛ sɛɛtì jɛ̀ɛ̀ ì rìlàmì ì Kan. Ɓɛ tɔɔghraagh mɛ̀rem, ɓɛ ki ɓalag ri kalɛn, ɓɛ̀ kɛɛ̀ risi risɛmgì ɗi ɓyom ɓi ɓyɛɛ̀ ghɛghɛɓ aɗyoo ɓi rìkem. 
Kɔm̀ lɛ, nsoò ɓum ɓɛ titom ɓɛ ceeghii ɓɛ̀rèsàg ɓɛ ɓɛpwàà lɛ, rì ɓi-tèɗ, rì ɓi nkoŋ, ɓɛ ti ɓɛ̀ kɛɛ̀ sɔmɛn ɓyom ɓìn, ɗì rìkuu ɗi tisɛm ɗiǹ ɓi mis mɛ Kan. 
Kìɓan kifog, ɓɛ ri lɔŋ yɛ̀ɛ nyàm yi yi yin ɗi ɗyomzɛ̀n, yɛɛ kilɛ̀ngà lɛ ɓɛɛ ɓaǹɓan di ɓɛɛ̀ wewèy, fɔɔnnɛ ɓɛ ti ɓɛ sɛmgì com ki ɓɛ yii ɓi, ɓɛ ri lɔŋ ɓiì cuù lɛ rìɓa ɗyaa ɗi ɓɛ ri ɓìɗyoŋi. 
Mɛlèɓ mɛ ɓi kìtɛ̀ŋtɛ̀ŋ mɛ ri ɓiì ɓaà lɛ kìtɛ̀ŋtɛ̀ŋ. Kìrɔɔ ki ɓɛ ri lɛ ɓɛ wog ki ri lɛ ɓɛɛ kiki ɓìɓeɓtàg ɓi ɓiɓan ɓi ɓi ti ɓi kɔngì ɓɔ rì ŋwos ɓi nto. Ɓɛ ti ɓɛ ɓutàg kɔm̀ ɗì mìni, ɓɛ teɗ gàɓ ɓi ɓìɗilàg ɓin ɓi rigeni, wɔ̀lɛ rìkɛ̀ɛ̀ ɗyaa ɗi ri ǹtoòrìɗ, ɗi ki ɓa kiɓan ki fiɓàg; ɓɛ ti ɓɛ nyaàràg rì m̀ɓɔ̀ŋɗɛ̀n ànɛ ɓɛɛ̀ ɓɔ̀ŋɓɔŋ ɓum. 
Mis maa mɛ ri lɔŋ kizyaa ri kìzyaa, ɓɛ̀ kɛɛ̀ ki wuri rikì ɗi kiɓe; ɓɛ ti ɓɛ wɔɔsàg ɓumɓɛ ɓɛ ri mɛ̀rem lɛ fɛnfɛn ɓi fìram fyaa, mɛ̀rem maa mɛ mɛɛ̀tɛɛ rì zày ì mɔ̀ɔ̀ni, ɓɛ ri ɓum ɓɛ ncɛ̀m. 
Yɛ̀ɛ ɓɛ caɗkà bee ì syeesyee ɓɛ kɛǹ kì pasɛɛ ɓi bee i Balam à man à Beɔr ànɛ à keesìghà rìfɔ̀n ɗi mɔ̀ɔ̀ni ɓi bee ì kìtɛ̀ŋtɛ̀ŋ, 
kìɓan kifog, ɓɛ fwaadɛ̀ngà nyi ɓi kìɓeɓtàg ki rikì ki à ɓaghà ɓiì kìkii. Lɛ Jàɗki ìnɛ ì ti yɛ̀ kɛɛ̀ tòòghrɛn, ì tòòghrɛ̀n gà yɛ̀ɛ mum, ì rèsì kìyèg ki rikì ki ǹkpaŋzì-ɓìɓan a ɓaghà ɓiì kìkii.
Ɓumɓɛ̀n ɓɛ ri yɛ̀ɛ ɓɛ̀pom ɓɛ mɛnig ɓɛ ɓɛ ri kɛ̀ɛ̀ mɛ̀nig, yɛ̀ɛ ɓìkwìɗ ɓi coo bɛ̀ɓ kɛɛ̀ tyɔtyɔg; Bɛ̀ll à nyamgà ɓɔ ìkɔ̀ɔ̀ ɓi birìm ì kɔɔ̀kɔɔ̀. 
Ɓɛ ti ɓɛ kalàg ɓìɓan ɓi ɓidaŋà ɓi ɓi ri kɛ̀ɛ̀ ìsu, ɓɛ ɓaàdɛ̀n ɓi zày ì ɓìɓan ɓi tifin ɓi ɓi mɛ̀mùù lɛ ɓɛɛ yegsi ɓumɓɛ ɓɛ mɛɛ̀ sɔtɛ̀n yi ɓi nyìinyìm à ɓumɓɛ ɓɛɛ̀ ghɛghɛɓ ɓi rìɗim ɓi ɗùm; 
ɓɛ kakàg ɓɔ cɛɓ ki rikan, kɔm̀ lɛ ɓɔmiɗ ɓɛ ri ɓɛ̀kpàn ɓɛ ɓiɓe ɓi ɓyɛɛ̀ titini ɓɔ ɓi rìɗyaŋ ɓisuulɛ mum bimiɗ à rì ǹkpàn a com kìcèm ki ki lamii nyi.
Fɔlɔɔ yɛɛ ri lɛ i ɓum ɓɛ ghasɛɛ yì rì ɓìɓan ɓi tifin ɓi ɓi ziinɛ lɛ rìyi ɗi ɓɛ yii Ǹghɛɓsì-ɓum, Kan Yeesus Kiris, nnɛ ɓɛ carɛɛ tì lɛ ɓɛɛ sugti ɓi ɓìɓan ɓiǹ ɓyɛɛ lami tì ɓɔ, rìɓa ɗyaa ɗi siitòn ɗi ɓiì ɓeɓtɛɛ ɗi cee ɗi ǹtonto. 
Lɛ ki ɓaghà lɛ ki ɓa tì rì ziŋ ɓi san wàà lɛ ɓɛ̀ kɛɛ̀ yi bee ì saaɗ, à cee lɛ i ɓaa yi yɔ̀, ɓɛɛ lɔɔgh tì jɛ̀m rì kìdɔ̀gsɛna ki tɛnɛn ki ɓɛ faghà ɓɔ. 
Kìɓan ki ki kighà ɓɔ ki resii saaɗ ànɛ ɓi dàɗkì ìnɛ yɛɛ̀ kpaaghi lɛ: Bu ìi nsugtii tì kì ɗiì ɓyom ɓi ì nlooghii, jèè inɛ ɓɛ wuɓsii lɔŋ a-kɔ̀ɔ̀, ì kɛ̀ɛ̀dì kì tɔɓɓɛɛ ɓi bìbìɗ.
Mìni ɓum ɓɛm ɓɛ nɗem, kaàtà wɛ̀m à kìɓɛ̀ɛ̀ ànɛ ǹkàniì mìni yɛɛ ri lɛ; ɓi kìɓɛ̀ɛ̀rɛn ki ɓɛ̀kaàtà kiǹ, n-yiiyitì mìni ɓìɓan, lɛ nghem̀zi mìni mɛ̀rem yɛ̀ɛ ɓi ɓa rì syeesyee à fèg 
lɛ ɓi yiìyìtàg lɛ rì ɓìɓan ɓi ɓɛkpaŋzì-ɓìɓan ɓɛ ɓɛ ri ɓɛ̀tɛnɛn ɓɛ kpaaghà lɛ ɓi ɓiì kìlɛɛ, rì kìdɔ̀gsɛna ki Kan ànɛ à rì Ǹghɛɓsì-ɓum, kɛɛ̀ki ɓɛ̀kɛ̀nì-fìtom ɓin ɓɛ resìghà mìni. 
Ka looghna kì yiì lɛ, ɓi mɛ̀ru mɛ siitòn, ɓum ɓɛdɛŋ ɓɛ ɓiì pee yì, ɓɛ ghɛghɛ̀ɓ lɔŋ yɛ̀ɛ mɛ̀rem maa mɛɛ̀ kɔ̀nkɔ̀n, ɓɛ wɔwɛ̀y mìni 
ɓɛ ki kpaakpaa lɛ: Nni ǹkàg wu à kàkà lɛ à ɓiì sugtii yi wɛm̀be min? Lɛ à tumɛ̀n yɛ̀ɛ ɓɛ̀seŋi ɓis ɓɛ cuughà, ɓìɓan ɓìcèm ɓi ri lɔŋ zìŋ ɓi-kɔ̀ɔ̀ yɛ̀ɛ ɓyaà ɓa, à tumɛ̀n yɛ̀ɛ zi i kìlɛ̀ngà.
Lɛ ɓɛ ti ɓɛ ɗimzàg ɓi rìfee lɛ, ɗyoo rì zi ɓi kilɛ̀ngà abɛ̀y di Bɛ̀ll à tòòghrɛɛ, zi i kpaŋ yì ɓi mɛ̀nig, yɔ̀ nkìyɛn ɗi mɛ̀nig. 
Nni mɛ̀nig mɛ coo don inɛ ì kìlɛ̀ngà mɛɛ ki yogsìghà tì lɛ rì ɗyoo rì zi ɓi ɓi ɓaghà ǹtonto. 
Kìɓan kifog, ɗyoo rì zi ɓi tì seesee ɓi gɛɛ̀nɛ, ɓi ri ɓyom ɓi jɛ̀ɛ̀ ì Bɛ̀ll yɔ̀miɗ inɛ̀n yɛ̀ɛ ɓèŋɓèŋ lɛ ɗuu ɗi ri ɓyɔ ɓiì yogsii ŋwos anɛ ɓɛ ri yɔ̀mi gɛ ɓɛ̀kìì-kìɓe, ɓɛ cuusì ɓɔ.
Wɔ̀lɛ com ki ɓì ghɛ̀ɛ̀sɛɛ ɓi ki ɗimzɛɛ, mìni ɓum ɓɛm ɓɛ nɗem, ki ri lɛ: Ìru wùfog ɓi mis mɛ Kan wu ri yɛ̀ɛ bèg tɔɔsìm; bèg tɔɔsìm yi ɓa yɛ̀ɛ ìru wùfog. 
Kan à lɛ̀mzii ɓi lɛ a roòzi ǹkàg wu à faghà yɛ̀ɛ ɓum ɓɛdɛŋ ɓɛɛ̀ fèfèg, ki ri yɛɛ ri lɛ, a nìniɗ nɗem rì mìni, lɛ ki kɔni ɓi nyi lɛ mum a ɗyaŋ̀ nsoò bog, rìkɔ̀n ɗii ɗi ri lɛ ɓum ɓɛ̀cèm ɓɛɛ kpaŋ ɓi nɗɛli wulɛ ɓɛɛ lɔɔ̀ghrɛn mɛ̀rem. 
Ŋwos a Kan à ɓiì kpaŋì yɛ̀ɛ wiiwìì à ti à yùlàg. Ŋwos anɛ̀n, ɗyoo ɗi ri ɓiì silii ri coo gom, ɗuu ɗi digsì ɓyom ɓi ɓi ɗyoo, zi rì ɓìɓan ɓi miì ɓìcèm ɓi ɗig.
Nni yɛ̀ɛ ɓyom ɓìcèm ɓi ghɛɛ̀sɛɛ kì ɗyaŋì fɔlɔɔ, ki ghɛɛ̀sɛɛ lɛ cɛɓ kin, ɗì rìfalɛ̀n ɗin ɗi ɓi rìgherɛ̀n ɓyɛɛ ɓa ɓìtɛnɛn lɛ kɔɔ̀kɔɔ̀. 
Mìni ɓɛ ɓi ɓoŋɓòŋ, ɓì ki lolos lɛ di ŋwos a Bɛ̀ll àa kpaŋi, ŋwos anɛ̀n yɛɛ ri ŋwos anɛ ɗuu ɗi ri ɓiì yogsii ɗyoo, ɓyom ɓi ɓi ri ɓi ɗyoo ɓi ghaŋmɛ̀n rìtɔ̀n ɗi nɗòò wu ɗuu. 
Kìɓan kifog ɓìsii ɓoŋɓòŋ lɛ rì ɗyoo ɗi nyɔn rì zi i nyɔn ìnɛ saaɗ à ri ɓa miì, lɔŋ yɛ̀ɛ à kàkà.
Kìɓan kiǹ kɛɛ̀ki, mìni ɓum ɓɛm ɓɛ nɗem, cààmɛ̀n ki ɓi ka ɓoŋɓoŋ ŋwos anɛ̀n, tèèsiina nyoo lɛ ɓi ɓa ɓɛ̀tɛnɛn, kɛ̀ɛ̀ bɛ̀lɛn ɓi mis mɛ Bɛ̀ll, ɓì ki ɓa lɛ fyòoog rì nyi. 
Terina rìnìɗ ɗi ǹɗem ɗi Kan wìs lɛ ɗi ri ɓi kìrɔɔ kin lɔŋ yɛ̀ɛ geni wìs a nɗem ànɛ lɛ Pol à kàngà girig mìni ɓi ɗyomzɛ̀n ɗi Bɛ̀ll à faghà nyi. 
Fɔɔnnɛ à ti à kìlàg ɓi ɓɛ̀kaàtà ɓii ɓɛ̀cèm ɓɛ à ɓùŋi ɓìɓan ɓin miì, ɓɛ̀kaàtà ɓɛǹ ɓɛ ri rì jɛ̀ɛ̀ yidɛŋ yi yi teri rìwog, yɛɛ̀ yi ɓum ɓɛdɛŋ ɓɛ ɓɛ yii ɓi com, ɓɛ̀ kɛɛ̀ ɓa ɓɛsììrɛn yɛ̀ɛ ki ghɛɛ̀sɛɛ, ɓɛ ti ɓɛ sɛràg kì woògh lɔŋ yɛ̀ɛ ɓɛɛ̀ kiki ri ɓɛ̀kaàtà ɓɛmbòg, kìɓan kiǹ ki ki ɓa ɓisuu riɗyaŋ ɗyàà.
Mìni ɓum ɓɛm ɓɛ nɗem, ɓi ɓɛg wìn mìni yɛɛ mɛ log ki yiì ɓìɓan ɓiǹ lɔɔ abɛ̀y, nni kɔ̀riina rì ɗyomzɛ̀n, di kɛ̀ ɓi càrɛnti lɛ ɓɛ̀kìì-kìɓe ɓɛɛ ɗimzi mìni bee ri ɓìɓeɓtàg ɓyaa ɓi ɓiɓan ɓi ɓɛɛ̀ sɛ̀sɛ̀rì, fɔɔnnɛ kɛ̀ ɓi càɗ lɛ ɓɛɛ pwaŋ mìni ɓi ntyweeyi wu ɓì rɛrɛlii miì lɛ kpegkpeg, 
wɔ̀lɛ tɔɔtɔɔna ɓi geesɛ̀n, rì ɓi rìyi ɗi Yeesus Kiris ànɛ à rì Ǹghɛɓsì-ɓum, nyi yɛɛ ghɛɛ̀sɛɛ rì rìkem à tumɛ̀n gɛɛ̀nɛ à kpaŋ fìɗyàɓ fikɔ̀ɔ̀, Ààmɛ̀n.
Tì kàni mìni kìɓan ki jɛ̀ɛ̀ ì cɛɓ ìnɛ ì ɓaghà, a rìtumɛ̀n ɗi ɓyom ɓìcèm; tì wokà yɔ̀ di yɛɛ̀ tòtòg, tì ghɛn yɔ̀ ri mis, tì sìŋì yɔ̀, tì ki kòm yɔ̀ ri ɓyàg ɓis. 
Yɛ̀ɛ cɛɓ ki resɛ̀ngày, ɓìsii ghɛngà kɔ; fɔɔnnɛ ti kpaakpaa mini kìɓan ki miì, tì ki ghagsi mini ɓɔlɛ à cɛɓ ki fiɗyàɓ fikɔ̀ɔ̀ ki ki ɓaghà jàŋbog rì Seŋi, cɛɓ kìn kɛɛ̀ki ɓɛ resìghà ɓìsi, lɛ ti yi kɔ. 
Kìɓan ki tì kìghà lɛ, tì ghɛn tì ki wog kɛɛ̀ki ti ghaaghagsì girig mìni, lɛ di mìni girig, ɓi ɓa ɓɛ̀ràrɛn ri ɓìsi. Nni ɓìsii ri ɓɛ̀ràrɛn lɛ rì Seŋi, rì Yeesus Kiris à Man wiì. 
Tì kàni mìni ɓìɓan ɓi lɛ di kìnyàà kis kɛɛ roǹ lɛ pisa.
Ɓɔlɛ ànɛ ɓìsii wokà rì nyi, innɛ ɓìsii ki ghagsii mìni; nnyɛɛ lɛ: Bɛ̀ll à rì kìtɛɛtɛn, birìm ì yin a lɔ̀ŋkii. 
I tì kpaa lɛ, tì rì ɓɛ̀ràrɛn ɗi nyi, tì ki kɛ̀ɛ̀kɛɛ ɓi birìm di tì pwàa, tyɛ̀ ki ki kì yɛ̀ɛ saaɗ a kpaakpàà. 
Kìɓan kifog i ti kɛ̀ɛ̀kɛɛ ɓi kìtɛɛtɛn fɛlɛ yɛ̀ɛ nyimiɗ a rì ɓi kìtɛɛtɛn, di tì rì ɓɛ̀ràrɛn ɓisi mɛ̀to mɛ̀cèm, fɔɔnnɛ bwaɓ yi Man wiì Yeesus yi soò ɓìɓe ɓis ɓìcèm. 
I tì kpaa lɛ, tì yin ɗi ɓìɓe, di tì pwààrɛɛ ɓìsiìɓɔmiɗ, saaɗ kɛ̀ɛ ki ɓa a lɔ̀ŋkis. 
Wɔ̀lɛ i tì gherɛɛ ɓìɓe ɓis ɓi mis mɛ Bɛ̀ll, tì rì lɛ tì ɓa rì ǹtyweeyi ri nyi lɛ, rìkì ɗii ɗi ri yɛ̀ɛ saaɗ a kɔ̀nkɔ̀n; à ɓiì cenɛɛ ɓisi ɓìɓe, à ki sòò mɛnànì mis mɛcèm. 
I tì ki kpaa lɛ tì kìghà ɓi kiɓe, di tì ghaasii nyi pwààpwaà, jɛ̀ɛ̀ yìì yɛ̀ kɛɛ̀ ki ɓa ɓisi ɓi mɛ̀rem.
Ɓɔn ɓɛm, ǹkàni mìni kìɓan ki lɛ, di kɛ̀ ɓi kì kiɓe; wɔ̀lɛ i ki kpaŋi lɛ wààdɛŋ ù kìi kìɓe, tì rì rì ŋwaànɛ a kamɛn ɗì ɓìsi jàŋbog rì Tààta, nnyɛɛ ri Yeesus Kiris ànɛ à rì saaɗ à mum. 
Lɛ nyimiɗ a faghà cɛɓ kii ɓisuulɛ ɓìɓe ɓis ɓyɛɛ ɓa ɓìcenɛn, àa gì lɛ ɓinkis ɓyɔ rì ɓyɔ, lɔŋ ɓisuu ɓiɓe ɓi ɓum ɓɛ̀cèm girig.
I ti ɓèŋɓeŋ ɓidɔ̀gsɛna ɓi Bɛ̀ll, fɔɔnnɛ tì rì lɛ tì yi lɛ, tì mɛ yi Bɛ̀ll. 
Ŋwaànɛ à kpaa lɛ, à mɛ yi Bɛ̀ll, kɛ̀ɛ ki ɓèŋ ɓidɔ̀gsɛna ɓii, à rì pwààpwaà, saaɗ kɛ̀ɛ ki ɓa a lɔ̀ŋkii. 
Wɔ̀lɛ i mum à ti à ɓègì jɛ̀ɛ̀ yìì, di ǹkɔ̀nɛ̀n à rì ǹɗonɛn ŋwaànɛ̀n ɓi nɗem kɔɔ̀kɔɔ̀ à rìron; bee innɛ tì rì lɛ tì yi lɛ tì rì ɓɛ̀ràrɛn ɗi Bɛ̀ll ì rì lɛ, 
ŋwaànɛ à kpaa lɛ, à rì ǹɗàrɛn ri Bɛ̀ll, à ghɛ̀ɛ̀sɛɛ kì ghɛɓì yɛ̀ɛ Yeesus nyimiɗ à ghɛɓkà.
Ɓum ɓɛm ɓɛ nɗem, àa kìdɔ̀gsɛna ki nyɔn kɛɛ̀ki ǹkàni mìni, lɔŋ ki abɛ̀y ki ɓì tekà à tumɛ̀n a rìtumɛ̀n; kìdɔ̀gsɛna ki abɛ̀y kiǹ kɛɛ ri jɛ̀ɛ̀ yìì inɛ ɓì mɛ wog. 
Nsoò fɔlɔɔ kìdɔ̀gsɛna ki nyɔn kɛɛ̀ki ǹkàni mìni; kiŋcèm kɛɛ̀ki saaɗ ànɛ miì a ghɛɛghɛnɛ̀n ɓi Kiris rì ɓi mìni ɓisuulɛ birìm ì mɛ lèg, kɔɔ̀kɔɔ̀ à kìtɛɛtɛn à ti gì ɓiì lònlomi. 
Ŋwaànɛ à kpaa lɛ à rì ɓi kìtɛɛtɛn à ki ɓèèzɛn geni, à kaka ɓi birìm. 
Ŋwaànɛ à keesii geni yɛɛ ri ɓi kìtɛɛtɛn; kìɓan ki kɛ̀ɓtiyɛn nyi fìɓàg ki yin a lɔ̀ŋkii. 
Kìɓan kifog, ŋwaànɛ à ɓèèzɛɛ geni à rì ɓi birìm; a kɛ̀ɛ̀kɛɛ ɓi birìm kɛ̀ɛ yi fe nnɛ a kɛ̀nkɛ̀n ɓisuulɛ birìm ì mɛ ɗiŋzi nyi tìɗyaŋ.
Ɓɔn ɓɛm, ǹkàni mìni ɓisuulɛ ɓìɓe ɓin ɓi ti ɓì càrɛn ɓi ɗii ɗìì. 
Ɓɛ̀seŋi ɓɛ̀m, ǹkàni mìni ɓisuulɛ ɓì yii roànɛ à ɓaghà à tumɛ̀n a rìtumɛ̀n; ǹkàn mìni ɓɛ̀dɛlì, ɓisuulɛ ɓì mɛ yag ghèghey à mum. Ǹkàni mìni ɓɔɔɓɔɓti ɓisuulɛ ɓì mɛ yi roànɛ à rì Seŋi. 
Ǹkàni mìni ɓɛ̀seŋi, ɓisuulɛ ɓì yii roànɛ à ɓaghà à tumɛ̀n a rìtumɛ̀n; ǹkàn mìni ɓɛ̀dɛlì ɓisuulɛ ɓì tèèsɛɛ, jɛ̀ɛ̀ ì Bɛ̀ll ì ɓa mìni ɓi mɛ̀rem, rì tì lɛ ɓì mɛ yag ghèghey à mum.
Kɛ̀ ɓi keesi ziinɛ, nsoò com kidɛŋ ki miì; i mum à keesii ziinɛ, di ǹkɔ̀nɛ̀n à Tààta à yin nyi ɓi nɗem; 
ɓisuulɛ, ɓìɓan ɓìcèm ɓi ɓi ri ɓi ziinɛ lɛ rì zày ì ɓìɓeɓtàg ɓi ɓiɓan, ɓi ɓi mɛ̀mùù, yàaka à mis, rì ǹcàŋà wu ìkum wu ti wu falàg mum, ɓi pɛsɛɛ yì ɓi yɛ̀ɛ Tààta, ɓyɛɛ̀ pɛ̀ɛpɛsàg yì ɓi ziinɛ. 
Nni ziinɛ yɛɛ̀ ghaghààgh, kìkɔ̀nɛɛ ki ɓiɓan ɓi miì ki ghaghààgh girig, wɔ̀lɛ ŋwaànɛ a kìki rikɔ̀n ɗi Bɛ̀ll à ɓiì kɔ̀rii fiɗyàɓ fikɔ̀ɔ̀.
Ɓɔɔ ɓɔn ɓɛ̀m, siitòn a cààmɛ̀n yɛɛ ti lɛ! Fɛlɛ yɛ̀ɛ ɓì wokà lɛ ŋwaàdɛŋ ànɛ à rì ɓiì ɗùùɗuu ri Kiris à ɓiì yùu yi, ɓɛ̀ɗùù rì Kiris ɓɛ mɛ tèghɛn ɓigomìnɛ, kɛɛ resii ɓìsi lɛ siitòn a cààmɛ̀n yɛɛ ti lɛ. 
Ɓumɓɛ̀n ɓɛ kpagày ɓi ǹɗaŋ wis kìɓan kifog, ɓɛ ɓaghà ɓi ɓɛɓàlɛn ɓi bàlì yìs i ɓum, lɛ i ɓɛɛ ɓa ɓɛ̀ɓàlɛn ɓi bàlì yìs, di ɓɛ rɔɓkà rì ɓìsi; nni ɓɛ mɛ ghasɛn ɗi ɓìsi lɛ kɛɛ ghɛnɛn lɛ tɛntɛ̀ɛ̀n lɛ, ɓɔɔ̀cèm ɓɛ ɓaghà ɓi ɓi bàlì ì ɓum ɓis.
Ɓi ɓɛg ànɛ a lɔ̀ŋkin, ɓì mɛ teɗ Kitɛntɛ̀ɛ̀n ki Nghay ki Kiris à sààtìghà ɓi mìni, fɔlɔɔ nnɛ ɓì mɛ yi saaɗ ɓɛ̀sɛ̀ɛ̀ ɓɛ̀cèm. 
Ǹkàni mìni, ki yin lɛ ɓì ka yi ɓi saaɗ, ki ri lɔŋ lɛ ɓì mɛ yi nyi, rì tì lɛ pwàà à yin lɛ à ɓay ɓi saaɗ. 
Ghɛn yɛɛ ri min pwààpwaà? Ŋwaànɛ à kpaa lɛ Yeesus à yin Kiris yɛɛ ri pwààpwaà; ŋwaànɛ̀n miì yɛɛ̀ ɗùùɗuu ri Kiris, à ki roòzɛn lɛ, rì Seŋi rì Man. 
Lɛ mum ǹcèm ànɛ à roòzɛɛ Man à roòzɛɛ girig Seŋì; roànɛ à gherɛɛ Man, à rì girig rì Seŋi.
Ɓi ɓɛg wìn, ɓì ghɛ̀ɛ̀sɛɛ kì ɓèŋi kiɓan ki ɓì wokà kiǹ à tumɛ̀n a rìtumɛ̀n ki ɓa mìni ɓi mɛ̀rem, mìni girig ɓì rì ɓiì kɛ̀nkɛni asu, ɓì ɓa ɓɛ̀ràrɛn ri kìɓɛ̀ɛ̀ ki ɓum ki lɛ, rì Man, rì Seŋi. 
Nni ǹkàg wu à faghà ɓìsi wɛɛ ri lɛ, cɛɓ ki fiɗyàɓ fikɔ̀ɔ̀.
Ǹkàni mìni fɔlɔɔ, ɓisuu ɓumɓɛ ɓɛɛ̀ kɔ̀ngi lɛ, ɓɛɛ yegsi mìni. 
Ɓi ɓɛg wìn, Kiris à miskà Nghay wìì ɓi mìni; fɔɔnnɛ ɓì yiìdi ri zày ì rìrèsàg ɗi ŋwaàɗɛŋ ɓisuulɛ Nghay wìì a rèresi mini ɓìɓan ɓicèm; rìrèsì ɗii ɗi ri lɛ saaɗ, ɗi yin ɓɛpwàà, kìɓan kiǹ kɛɛ̀ki ɓì ghɛɛ̀sɛɛ kì woògh rìrèsì ɗi Nghay, ɓì ɓa ɓɛ̀ràrɛn ɗi Kiris.
Ɓigomìnɛ, mìni ɓɔn ɓɛm, ɓaana lɔŋ ɓɛràrɛn ɗi Kiris lɛ yɛ̀ɛ à rì ɓiì yùu, ti ɓa kɛ̀ɛ̀ ìris, tyɛ̀ ki wog ntoòrìɗ ɓi mis mii ŋwosi risugtìì ɗii. 
I ɓì yii lɛ, à rì lɛ saaɗ, ɓì ghɛ̀ɛ̀sɛɛ girig kì yiì lɛ mum ǹcèm ànɛ a kìki ɓiɓan ɓi ɓi ri lɛ saaɗ, à rì man à Bɛ̀ll.
Ghɛɛna rìkuu ɗi nkɔ̀nɛ̀n ɗi Tààta à rèsìghà ɓìsi ɓi lèg ànɛ lɛ ɓɛɛ̀ rereŋi ɓìsi lɛ ɓɔn ɓɛ Bɛ̀ll! Tì ki rì ɓɔn ɓii a tààkaà. Kìɓan ki ziinɛ ì yii ɓi ɓisi miì ki ri lɛ: Ì yighà ɓi Bɛ̀ll. 
Mìni ɓum ɓɛm ɓɛ nɗem, tì ti ɓɔn ɓɛ Bɛ̀ll ɓigomìnɛ, nni com ki tì rì ɓiì ɓaà ki ka resɛn ɓi lɛ tɛntɛ̀ɛ̀n; wɔ̀lɛ tì yii lɛ yɛ̀ɛ Kiris à ɓiì rèsɛɛ, tì ɓiì ɓaà com kìfog rì nyi, ɓisuulɛ, tì rì nyi ɓiì ghɛɛ̀ lɔŋ yɛ̀ɛ à rì. 
Nni mum ǹcèm ànɛ à rì rì ǹtyweeyi wiǹ yɛ̀ɛ Kiris, à ti à ɓègì nyimiɗ ntɛnɛn fɛlɛ yɛ̀ɛ Yeesus Kiris à rì ǹtɛnɛn.
Mum ǹcèm ànɛ à kìi kìɓe, à yogsii ɓìdɔ̀gsɛna ɓi Bɛ̀ll lɛ, kìɓe ki ri rìyogsì ɗi ɓidɔ̀gsɛna ɓi Bɛ̀ll. 
Ɓì yii lɛ Yeesus Kiris à yùghày lɛ a pisi ɓìɓe, nni kìɓe ki yin a lɔ̀ŋkii. 
Fɔɔnnɛ mum ǹcèm ànɛ à rì ǹɗàrɛn ɗi nyi à ti kɛ̀ɛ kì ti kiɓe; wɔ̀lɛ roànɛ a kɛ̀nkɛn asu à kìkì kìɓe, à ka ghɛn ɓi nyi, kɛ̀ɛ ki yi nyi.
Mìni ɓɔn ɓɛm, mum kɛ̀ɛ yègsi mini; ŋwaànɛ a kìki ɓiɓan ɓi saaɗ, à rì lɛ saaɗ lɔŋ yɛ̀ɛ Kan Yeesus à rì lɛ saaɗ. 
Ŋwaànɛ a kɛ̀nkɛn asu à kìkì kìɓe, à rì ŋwaà Satàn, lɛ Satàn a maà kìkì kìɓe, à tumɛ̀n a rìtumɛ̀n. Man à Bɛ̀ll à yùghày lɛ, a yogsi mɛ̀kìkìì mɛ Satàn.
Mum ǹcèm ànɛ à rì man à Bɛ̀ll à ti kɛ̀ɛ kì ti kiɓe ɓisuulɛ, ìtèɗ wu cɛɓ wu wu riì yɛ̀ɛ Bɛ̀ll wu ri a lɔ̀ŋkii. À yin lɛ à kɛ̀nkɛ̀n asu rì rìkìkì ɗi kiɓe lɛ Bɛ̀ll à rì nyi Seŋì. 
Kìɓan ki ki ghasii lɛ rì ɓɔn ɓɛ Bɛ̀ll rì ɓɔn ɓɛ Satàn ki ri lɛ: Mum ǹcèm ànɛ à kìi ɓi ɓiɓan ɓi saaɗ, nsoò roànɛ à keesii ɓi geni à yin man à Bɛ̀ll.
Lɛ jɛ̀ɛ̀ ìnɛ ɓì wokà à tumɛ̀n a rìtumɛ̀n ì rì lɛ: Ti kɔ̀nɛɛna ɓìsi rì ɓìsi. 
Tì ghɛ̀ɛ̀sɛɛ ɓi ki pisɛɛ Kayin ànɛ à ɓaghà ɓi kìkàmì ki ghèghey à mum, nnyɛɛ wolà geni. À wolà nyi lɛ cɛ? Lɛ mɛ̀kìkìì mɛ geni mɛ ɓaghà lɛ saaɗ, mɛŋkii mɛ̀ kɛɛ̀ rɔɔtɛn. 
Ɓɔɔsoŋ̀! Kɛ̀ ɓi kuurag lɛ ziinɛ ì ɓèèzɛɛ mìni. 
Ɓìsii yii lɛ tì mɛ pɛ̀sɛn ɓi rìwu, tì ɗiŋì ɓi cɛɓ; tì yii fɔlɔɔ lɛ tì keesii ɓɛ̀geni ɓis; ŋwaànɛ à yin ɗi ǹkɔ̀nɛ̀n, à kaka ɓi rìwu ɓi ɗùm. 
Mum ǹcèm ànɛ à ɓèèzɛɛ geni, à rì ǹwolì-ɓum; ɓì ki yii lɛ ǹwolì-ɓum, à yin ɗi cɛɓ ki fiɗyàɓ fikɔ̀ɔ̀ ɓi nyimiɗ.
Rìyi ɗi tì yii com ki lɛ ǹkɔ̀nɛ̀n ɗyɛɛ̀ɗi lɛ, Yeesus Kiris à faghà cɛɓ kii ɓisu wis; fɔɔnnɛ ɓìsi girig, tì ghɛ̀ɛ̀sɛɛ kì faà cɛɓ kis ɓisuu ɓɛgeni ɓis. 
I ŋwaànɛ à rì rì ìkum à ghɛɛ geni di à rì ɓi kìyɛɓà, kɛ̀ɛ wog nyi nyìighnyìg, lannɛ à rì lɛ à kpaa lɛ à keesii Bɛ̀ll ɓi nɗem wii?
Mìni ɓɔn ɓɛm, ki ghɛɛ̀sɛɛ ɓi lɛ ti kɛkɛɛgh ǹkɔ̀nɛ̀n wìs ŋwɔm ɗì ŋwɔm; ǹkɔ̀nɛ̀n wìs a ghɛ̀ɛ̀sɛɛ kì ɓaà kɔɔ̀kɔɔ̀ à ǹkɔ̀nɛ̀n ànɛ a rèeresɛ̀n ɓi mɛ̀kìkìì mis. 
Fɔlɔɔ nnɛ tì ɓiì yiì lɛ, tì rì ɓumɓɛ ɓi gàm ì saaɗ; fɔɔnnɛ mɛ̀rem mɛ ri ɓìsi ɓiì kpìi ɓi mùm rì rìɓa ɗis ɓi mis mɛ Bɛ̀ll. 
Nsoò mɛ̀rem mis maa faa ɓìsi bɛ̀lɛn, tì yii lɛ Bɛ̀ll à cee ǹɗem wis, à ki yi ɓiɓan ɓìcèm. 
Mìni ɓum ɓɛm ɓɛ nɗem, i ǹɗem wu faa ɓi ɓisi bɛ̀lɛn, di tì rì yɛɛ lɔɔ kɛ̀ɛ̀ kìɓan ki lɛ tì risì ɓi mis mɛ Bɛ̀ll. 
À ti à falàg ɓìsi com kìcèm ki tì tɔɔgh nyi ɓisuulɛ, tì ti tì ɓègì ɓìdɔ̀gsɛna ɓii, tì ki kìlag ɓiɓan ɓi ɓyɛɛ̀ kɔ̀ngi nyi. 
Ǹsiŋdɛn wu à faa ɓìsi wɛɛ̀wu lɛ, ti gherɛn Yeesus Kiris à Man wiì, tì ki kɔ̀nɛn lɔŋ yɛ̀ɛ Kiris à siŋdɛ̀ngà ɓìsi lɛ ti kɔnɛn. 
Ŋwaànɛ à ti à ɓègì ɓìdɔ̀gsɛna ɓi Bɛ̀ll à rì lɔŋ nɗàrɛn ri Bɛ̀ll, Bɛ̀ll girig ǹɗàrɛn ri nyi. Com ki tì ti tì yilàg miì lɛ, Bɛ̀ll à rì a lɔ̀ŋkis kɛɛ̀kìn; tì ki ti tì yilàg fɔlɔɔ lɛ Kìtɛntɛ̀ɛ̀n ki Nghay ki à faghà ɓìsi.
Mìni ɓum ɓɛm ɓɛ nɗem, kɛ̀ ɓi siighrag ɓi mum ǹcèm ànɛ à kpaa lɛ, à rì rì Nghay à Bɛ̀ll; fèèghraaghna mɛ̀kuu mɛ ɓum mɛ̀n, lɛ ɓi yi ǹkòo ǹghay wu ɓɛ ri rì wɔ, wu ri wu Bɛ̀ll ɓisuulɛ ɓɛ̀pwààpwaà ɓɛ ɓɛkpaŋzì-ɓìɓan ɓɛ ti ɓi ziinɛ lɛɛ̀gwey. 
Bee inɛ ɓì rì lɛ ɓì rèmì Nghay wu wu riì yɛ̀ɛ Bɛ̀ll yɛɛ̀nɛ lɛ: Nghay wùcèm wu wɛɛ̀ kpaakpaa lɛ: Yeesus Kiris à yalɛ̀ngà mum wu riì yɛ̀ɛ Bɛ̀ll; 
nni ǹghay wùcèm wu wu gherɛɛ ɓi Yeesus fɔlɔɔ, wu yin yi yɛ̀ɛ Bɛ̀ll, wu ri wu roànɛ a ɗùùɗuu ri Kiris, ànɛ ɓì wokà lɛ à ɓiì yùu, à ki ti ɓi ziinɛ ɓi cààmɛ̀n ki.
Mìni ɓɔn ɓɛm, ɓì rì ɓɔn ɓɛ Bɛ̀ll, ɓì mɛ yag ɓumɓɛ̀n ɓisuulɛ, Nghay wu wu ri ɓi mìni wu teèsɛɛ wu cee wu wu ri ɓi ziinɛ. 
Ɓɔɔ ri ɓumɓɛ ɓi ziinɛ, kìɓan kiǹ kɛ̀ɛ̀ki ɓìtòkì ɓyaa ɓi ri ɓìtòkì ɓi ɓi ziinɛ, fɔɔnnɛ ziinɛ yɛɛ̀ wowog ɓɔ. 
Ɓi ɓɛg wìs, ɓìsii ri ɓum ɓɛ Bɛ̀ll; ŋwaànɛ à yii Bɛ̀ll, à rì ɓiì woògh com ki ti kpaakpàà; wɔ̀lɛ ŋwaànɛ à yin mum à Bɛ̀ll àa wog ɓi com ki ti kpaakpàà, fɔlɔɔ nnɛ tì rì lɛ tì yi rìghasì ɗi lɛ rì Nghay wu wu ri ɓi saaɗ, rì wu wu ri ɓi rìnàn.
Mìni ɓum ɓɛm ɓɛ nɗem, ti kɔ̀nɛɛna ɓi nyìinyìm wìs ɓisuulɛ ǹkɔ̀nɛ̀n à ti à ɓalàg yì yɛ̀ɛ Bɛ̀ll, nni mum ǹcèm ànɛ à rì rì ǹkɔ̀nɛ̀n à rì man à Bɛ̀ll, à ki yii Bɛ̀ll. 
Ŋwaànɛ à yin ɗi ǹkɔ̀nɛ̀n à yii ɓi Bɛ̀ll ɓisuulɛ, Bɛ̀ll à rì ǹkɔ̀nɛ̀n. 
Ǹkɔ̀nɛ̀n à Bɛ̀ll à ghɛnɛ̀ngà a lɔ̀ŋkis ɓi bee inɛ lɛ Bɛ̀ll à romgày m̀bobog wìì a Man ɓi ziinɛ lɛ, ti ɓa rì cɛɓ lɛ nyi. 
Ǹkɔ̀nɛ̀n ànɛn à yin lɛ ɓìsi yɛɛ keesìghà Bɛ̀ll, kìɓan kifog nnyɛɛ keesìghà ɓìsi, à rom yì Man wiì fɛlɛ yɛ̀ɛ kìtuwe ki kɛɛ ghɛɓsi ɓi zòghɛ̀n ì ɓìɓe ɓis. 
Mìni ɓum ɓɛm ɓɛ nɗem, i Bɛ̀ll à keesìghà ɓìsi fɔlɔɔ, ɓìsii ghɛɛ̀sɛɛ girig kì ɓaà rì ǹkɔ̀nɛ̀n ɓi nyìinyìm wìs.
Mum à ka ghɛngà ɓi Bɛ̀ll; i tì rì rì ǹkɔ̀nɛ̀n ɓi nyìinyìm wìs, di Bɛ̀ll à rì a lɔ̀ŋkis, ǹkɔ̀nɛ̀n wìì a ki ɓa ɓi ɓìsi syeesyee à rìɓa. 
Com ki tì ti tì yilàg miì lɛ, tì rì ɓɛ̀ràrɛn ɗi nyi, nyi ǹɗàrɛn ri ɓìsi ki ri lɛ; à faghà ɓìsi Ǹghay wìì, 
nni ɓìsii ghɛngà, tì ki làalamɓɛ̀n lɛ, Tààta à romgày Man, lɛ a ghɛɓsi ziinɛ. 
Ŋwaànɛ à gherɛɛ lɛ Yeesus à rì Man à Bɛ̀ll, di Bɛ̀ll à rì rì nyi, nyi ɓa girig ɓɛɛ̀ Bɛ̀ll. 
Ɓìsii yii ǹkɔ̀nɛ̀n ànɛ Bɛ̀ll à rì rì nyi ɓi ɓɛg wìs, tì ki gherɛɛ ǹkɔ̀nɛ̀n ànɛ̀n. Bɛ̀ll à rì ǹkɔ̀nɛ̀n, ŋwaànɛ a ghɛghɛɓ ɓi nkɔ̀nɛ̀n, à rì ɓɛɛ̀ Bɛ̀ll, Bɛ̀ll ɓɛɛ̀ nyi.
I ǹkɔ̀nɛ̀n à rì a lɔ̀ŋkis syeesyee à rìɓa, fɔɔnnɛ tì rì ɓiì ɓaà kɛ̀ɛ̀ ìris ŋwosi ɓɛyɔ̀m, ɓisuulɛ cɛɓ kis ki fɛ ɓi ziinɛ ki pisɛɛ rì ki Yeesus Kiris. 
Ìris wu yin ɓi nkɔ̀nɛ̀n, syeesyee à ǹkɔ̀nɛ̀n à ti à lègsàg ìris, lɛ ìris wu resii yɛɛ lɔɔ lɛ, ǹkulɛ̀n à rì lɛ à ɓa, nni ŋwaànɛ à rì rì ìris, à yin ɗi ǹkɔ̀nɛ̀n syeesyee à rìɓa. 
Ɓi ɓɛg wìs, tì keesii Bɛ̀ll lɛ, nyimiɗ yɛɛ lokà ɓìsi kì keesii.
I mum à kpaa lɛ: Ǹkeesii Bɛ̀ll nni à ɓèèzɛɛ geni, di à rì pwààpwaà, ɓisuulɛ, i mum à keesii ɓi geni ànɛ a seesèè, lannɛ à rì lɛ à keesì Bɛ̀ll ànɛ à ghɛɛ ɓi? 
Kìdɔ̀gsɛna ki Kiris à faghà ɓìsi kɛɛ̀ki lɛ: Ŋwaànɛ à keesii Bɛ̀ll, a keèsì girig geni.
Mum bimiɗ ànɛ à gherɛɛ lɛ Yeesus à rì Kiris, à rì ŋwaànɛ à gherɛɛ Bɛ̀ll; nni ŋwaànɛ à keesii seŋi, à ti à keesàg girig ɓɔn ɓɛ seŋi ànɛ̀n à yali. 
Tì ti tì yilàg lɛ, tì keesii ɓɔn ɓɛ Bɛ̀ll cààmɛ̀n ki tì keesii Bɛ̀ll, tì kìkì com ki ɓìdɔ̀gsɛna ɓii ɓyɛɛ̀ kpaakpàà. 
Rìkeesì ɗi Bɛ̀ll ɗi ri lɛ, ti ɓeŋ̀ ɓìdɔ̀gsɛna ɓii; nni ɓìdɔ̀gsɛna ɓii ɓi ki tèri ɓi riɓèŋ. 
Ɓisuulɛ, mum ǹcèm ànɛ à rì man à Bɛ̀ll, à ti à yakì ziinɛ. Rìyag ɗi tì ti tì yakì ziinɛ ɗi ri ɓi rìgherɛ̀n ɗis. 
Ghɛn yɛɛ ri lɛ à yag ziinɛ, i ki yin lɛ ŋwaànɛ à gherɛɛ lɛ, Yeesus Kiris à rì Man à Bɛ̀ll.
Yeesus Kiris ànɛ̀n yɛɛ yughà lɛ, rì mɛ̀nig, rì bwaɓ; à yùghà ɓi ri mɛ̀nig mɔ rì mɔ, à yùghà lɔŋ lɛ rì mɛ̀nig rì bwaɓ; nni Kìtɛntɛ̀ɛ̀n ki Nghay kɛɛ̀ rèresi saaɗ ànɛ ɓi kìɓan kiǹ, lɛ Kìtɛntɛ̀ɛ̀n ki Nghay ki ri saaɗ. 
Ɓisuulɛ ɓɛ̀wusìnɛ̀ɗ ɓɛ ɓɛɛ̀ rèresi kiɓan kiǹ, ɓɛ ri ɓɛraa, 
lɛ rì Kìtɛntɛ̀ɛ̀n ki Nghay, rì mɛ̀nig, rì bwaɓ, nni ɓɛ̀sɛ̀ɛ̀ ɓɛ̀cèm ɓɛ ri jɛ̀ɛ̀ bog.
I tì ti tì gheràg com ki ɓumɓɛ ɓɛ ri ɓɛ̀wusìnɛ̀ɗ ɓɛ kpaa, rìɓa ɗi Bɛ̀ll à rì wusìnɛ̀ɗ ɗi cee. Rìɓa ɗii ɗi wusìnɛ̀ɗ ɗyɛɛ ri lɛ: À rèsìghà saaɗ ànɛ ɓi kìɓan ki Man wiì. 
Ŋwaànɛ à gherɛɛ Man à Bɛ̀ll à rì ɗì rìrèsì ɗiǹ ɓi nyimiɗ, wɔ̀lɛ ŋwaànɛ à gherɛɛ ɓi Bɛ̀ll, à teri Bɛ̀ll yɛ̀ɛ pwààpwaà ɓisuulɛ, à gherɛɛ ɓi saaɗ ànɛ Bɛ̀ll à rèsìghà ɓi kìɓan ki Man wiì. 
Nni rìrèsì ɗi saaɗ ànɛ ɓi kìɓan kiǹ ɗyɛɛ ri lɛ: Bɛ̀ll à faghà ɓìsi cɛɓ ki fiɗyàɓ fikɔ̀ɔ̀, cɛɓ kìn ki ki ɓa ɓi Man wiì. 
Mum ǹcèm ànɛ à rì rì Man, à rì rì cɛɓ kiǹ, ŋwaànɛ à yin ɗi Man à Bɛ̀ll, à yin ɗi cɛɓ kìn.
Ǹkàniì mìni kìɓan kiǹ lɛ ɓi yi lɛ: Ɓì rì rì cɛɓ ki fiɗyàɓ fikɔ̀ɔ̀, mìni ɓɛ ɓì gherɛɛ ɗii ɗi Man à Bɛ̀ll.
Tì konaagh kì yiì lɛ: Com kìcèm ki tì rì lɛ tì tɔg nyi, ki ɓa lɔŋ yɛ̀ɛ rìkɔ̀n ɗii ɗi ri, à rì ɓiì woògh; kìɓan kiǹ kɛɛ̀ fafa ɓisi ìtèɗ ɓi nɗem rì nyi. 
I tì ki yii lɛ, a wowog ɓisi, nsoò cɛ kɛɛ̀ki tyàa lɔni nyi, tì yi lɛ, tì rì rì com kìn miì.
Nni i ŋwaà ghɛɛ di geni a kìki kiɓe ki ki yin lɛ ki ki lɛ a ɗyaŋ̀, à ghɛ̀ɛ̀sɛɛ kì ɓɔ̀ŋzaagh fɔɔnnɛ Bɛ̀ll à rì ɓiì faà geni ànɛ̀n cɛɓ. Kìɓan ki ki seesee ɓɛ̀roɓɛ ɓìɓe ɓyaa ɓi yin lɛ ɓi ki lɛ ɓɛɛ ɗyaŋ̀; wɔ̀lɛ kìɓe kidɛŋ ki ri wɔɔ, ki ki ri lɛ ki ki lɛ mum a ɗyaŋ̀, nni àa kɛɛ̀ki nkpaghi mini lɛ ɓi ɓɔŋzi Bɛ̀ll miì. 
Kìɓan kicèm ki mum à nàni ki ri kìɓe, wɔ̀lɛ ɓìɓe ɓidɛŋ ɓi ri wɔɔ, ɓi ɓi yin lɛ ɓi ki lɛ mum a ɗyaŋ̀.
Tì yii lɛ mum ǹcèm ànɛ à rì Man à Bɛ̀ll, à ti kɛ̀ɛ kì ti kiɓe kìɓan kifog roànɛ à fuughày yɛ̀ɛ Bɛ̀ll, Bɛ̀ll a ɓèŋɓeŋ nyi, fɔɔnnɛ ghèghey à mum à yin lɛ à kɔ̀m nyi. 
Tì yii lɛ tì rì ɓum ɓɛ Bɛ̀ll, rì tì lɛ ziinɛ bimiɗ ì rì ɓi rìlàmì ɗi ghèghey à mum. 
Tì yii girig lɛ, Man à Bɛ̀ll à yùghà, à ki fa ɓisi ɗyomzɛ̀n ɗi lɛ, ti yi kɔɔ̀kɔɔ̀ à Bɛ̀ll, nni tì rì ɓɛ̀ràrɛn ɗi kɔɔ̀kɔɔ̀ à Bɛ̀ll ànɛn ɓi Yeesus Kiris à Man wiì. Nyi yɛɛ ri kɔɔ̀kɔɔ̀ à Bɛ̀ll, nyi tì cɛɓ ki fiɗyàɓ fikɔ̀ɔ̀. 
Mìni ɓɔn ɓɛm ɓì konàg rì ɓìnùn.
Mɛ̀ Ǹsɛ̀ɛ̀mɛn, mɛ̀ yɛɛ kani Kirya, giɓ anɛ Bɛ̀ll à ɓɔ̀ngà, rì ɓɔn ɓii ɓɛ ǹkeesii lɛ kɔɔ̀kɔɔ̀; nni àa mɛ̀ cɛ̀ncɛm yɛɛ keesii mìni, lɔŋ ɓum ɓɛ̀cèm ɓɛ ɓɛ yii saaɗ ɓɛ keesii girig mìni; 
lɛ saaɗ ànɛ à rì ɓi ɓìsi, ànɛ à ki rì ɓiì kɔ̀rii a lɔ̀ŋkis fiɗyàɓ fikɔ̀ɔ̀. 
Geesɛ̀n ɗì rìcenɛ̀n rì fyòoog ɓyɛɛ ɓa rì ɓìsi lɛ rìfa ɗi Bɛ̀ll Seŋi, rì ɗi Yeesus Kiris Man à Seŋi, ɓi saaɗ rì ɓi nkɔ̀nɛ̀n.
Mɛ̀ɛ ǹnyààrɛɛ lɛɛ̀gwey yɛ̀ɛ mɛ̀ɛ nghɛɛ lɛ ɓɔn ɓɔɔ ɓɛdɛŋ ɓɛɛ̀ ghɛghɛɓ ɓi saaɗ lɔŋ yɛ̀ɛ Tààta à siŋdɛ̀ngà ɓìsi. 
Nni ɓigomìnɛ, Iyà, com ki ǹtɔtɔ̀g ki yin lɛ kìdɔ̀gsɛna ki nyɔn kɛɛ̀ki ǹfaa wɔ̀, ki ri lɔŋ kidɔ̀gsɛna ki tì tekà à tumɛ̀n a rìtumɛ̀n, kɛɛ ri lɛ ti kɔ̀nɛɛna ɓìsi rì ɓìsi. 
Nni ǹkɔ̀nɛ̀n à rì lɛ mum a ghɛɓ yɛ̀ɛ ɓìdɔ̀gsɛna ɓi Bɛ̀ll ɓyɛɛ̀ kpaakpàà; kìdɔ̀gsɛna ki ɓì ghɛ̀ɛ̀sɛɛ kì nɔ̀ɔ̀tii kɛɛ̀ kìn lɔɔ, lɔŋ yɛ̀ɛ ɓì wokà a rìtumɛ̀n.
Lɛ ɓɛ̀yègsì-ɓum ɓɛ mɛ sààtɛn ɓi ziinɛ lɛɛ̀gwey; ɓɛ gherɛɛ ɓi lɛ, Yeesus Kiris à yalɛ̀ngà lɔŋ mum. Rìkuu ɗi mum ɗìn ɗi ri ǹ-yègsì-ɓum ɗi ki ɓa ŋwaànɛ a ɗùùɗuu ri Kiris. 
Ɓì konàg rì mìniìɓɔmiɗ lɛ kɛ̀ ɓi ɗimzi ɓiɗùn ɓi ɓi kìsay kis, wɔ̀lɛ ɓì ghɛ̀ɛ̀sɛɛ lɔŋ ki terì mɛ̀lèɓ mɛ miì mɛ̀cèm. 
Mum ǹcèm ànɛ à ghaghii ɓìdyànì, kɛ̀ɛ ɓèŋdi rirèsì ɗi Kiris, à yin ɗi Bɛ̀ll; nni mum ǹcèm ànɛ à ɓiì kɛ̀ɛ asu à ɓèŋɓèŋ rìrèsì ɗi Kiris, à rì lɛ, nyi rì Seŋi, nyi rì Man. 
Nni i mum à yùu yì a lɔ̀ŋkin, kɛ̀ɛ ɓay ɗì rìrèsì ɗiǹ, kɛ̀ ɓi ghàɓ nyi ɓi naa yìn, kɛ̀ ɓi ki tògsi nyi; 
ɓisuulɛ ŋwaànɛ à tògsii nyi, à teri gàɓ ɓi ɓìɓeɓtàg ɓii ɓi mɛkìkìì.
Nsoò yɛ̀ɛ ǹtèghɛɛ ɓìɓan ɓi lɛ, nkaǹ mìni, ǹghɛɛ kìrɔɔ lɛ, kɛ̀ɛ nkàǹ mini ɓyɔ rì kìkànì ɓi rìfɛɓ, wɔ̀lɛ ǹɗì rì rìyitì ɗi lɛ mɛ̀ɛmiɗ ǹɗì lɛ n-yù a lɔ̀ŋkin, nkpaà mìni ɓyɔ rì ŋwɔm fɔɔnnɛ kìnyàà kis ki roǹ ki sosòɓ.
Ɓɔn ɓɛ goni à giɓ anɛ à rì girig m̀ɓɔ̀nɛn, ɓɛ togsaghiì wɔ̀.
Mɛ̀ ǹsɛ̀ɛ̀mɛn yɛɛ kani Gayus, mum wɛm̀ à nɗem ànɛ ǹkeesii lɛ kɔɔ̀kɔɔ̀.
Mum wɛm̀ à nɗem, nkɔ̀ngi lɛ ɓìɓan ɓyɔɔ ɓìcèm ɓyɛɛ ɓa lɛ syeesyee, ù ɓa lɛ kpiŋŋ ɓi mɛ̀mùù yɛ̀ɛ ù rì ɓi nghay. 
Mɛ̀ɛ ǹnyààrɛɛ lɛɛ̀gwey yɛ̀ɛ ɓɛ̀geni ɓis ɓɛdɛŋ ɓɛ ɓi rìgherɛ̀n ɓɛ nkpaŋi fɛ, ɓɛ resì mɛ̀ lèg ànɛ ù rì ǹfalɛn ɓi saaɗ, rì yɛ̀ɛ wɔ̀ɔ ki ghɛghɛɓ cɛɓ ki saaɗ. 
Kìnyàà kidɛŋ ki cee ɓi mɛ ki lɛ nwog lɛ ɓɔn ɓɛm ɓɛɛ̀ kɛ̀ɛ̀kɛɛ ɓi saaɗ ɓi ɗùm.
Mum wɛm̀ à nɗem, u kìki ɓɛgoni ɓɛ ɓi rìgherɛ̀n ɓìɓan, nsoò ɓɛ̀roɓɛ ɓɛ ri ɓɛ̀kɛ̀n, lɔŋ yɛ̀ɛ ki ghɛɛ̀sɛɛ lɛ ǹgherɛ̀n a ki. 
Ɓɛ nsɛɛgh geesɛ̀n yɔ̀ɔ̀ ɓi nyìinyìm à ɓum ɓi Kìseŋi ki Kiris. Ki ri ɓiì ɓaà lɛ syeesyee di ù pègsɛɛ ɓɔ rìkɛ̀ɛ̀ lèg ànɛ ki ri lɛ ki rɔɔ Bɛ̀ll. 
Lɛ ɓisuu kisay ki Kiris nnɛ ɓɛ roŋìghà bee ɓɛ̀ kɛɛ̀ teɗ nghɛɓsɛn wudɛŋ a ɓumɓɛ ɓɛ yin ɓɛgherɛ̀n. 
Ɓìsi ɓɛ̀gherɛ̀n, tì ghɛ̀ɛ̀sɛɛ min ki lèmi rikuu ɗi ɓum ɗìn, lɛ ti kaɓɓɛn kìsay ki ɓɛɛ̀ kìki kiǹ ɓisuu saaɗ.
Mɛ̀ɛ ǹkàni ɓumɓɛ ɓi kìseŋi ki Kiris maa kaàtà, kìɓan kifog Dyotirɛf ànɛ a ɓiisag ki kɔ̀ni lɛ a ɓa ǹlàmì wàà, à kɔ̀ni ɓi lɛ a wog com ki nkpaakpàà. 
Kìɓan kiǹ kɛɛ̀ ri ɓiì kìi lɛ, i ǹ-yùu mìni kì ghɛɛ̀, ǹɗèsi mìni ɓìɓeɓtàg ɓi ɓiɓan ɓi a kìkì, à tòtòg ɓìsi kìɓe, kɛ̀ɛ ki rɔ̀ɓ lɛ rìkì ɗiǹ ɗyɔ rì ɗyɔ, à ti à ɓèngì kì ghàɓi ɓɛgeni ɓɛ ɓi rìgherɛ̀n ɓɛ ɓɛ yuù foo; nni i ɓum ɓɛɗɛŋ ɓɛ mɛɛ̀ kì lɛ ɓɛɛ ghaɓ ɓɔ, à règ lɛ ɓɛ̀ kɛɛ̀ ghàɓ ɓɔ, à ki nàɓ ɓɔ lɛ ɓɛɛ pɛsɛn ɓi kìseŋi ki ɓɛgherɛ̀n.
Mum wɛm̀ à ǹɗem, kɔ̀ɔ ɓa ri ǹfèfèègh ɓi ɓìɓan ɓi ɓeɓtɛn ù ɓalàg rì ǹfèfèègh ɓi kìrɔɔ, lɛ ŋwaànɛ a kìki kirɔɔ à rì mum à Bɛ̀ll; ŋwaànɛ a kìki kiɓe à ghɛngà ɓi Bɛ̀ll.
Ɓum ɓɛ̀cèm ɓɛɛ̀ sɛsɛg Demetiriyus, saaɗ nyimiɗ a sɛsɛg girig nyi, nsoò ɓìsi girig ti sɛsɛg nyi, ù ki yii lɛ, com ki ti kpaakpàà ki ri saaɗ.
Ǹtèghɛɛ ɓìɓan ɓi kànɛn wɔ, kìɓan kifog ǹkɔ̀ni ɓi lɛ nkaǹ wɔ̀ ɓyɔ rì kìkànì ɓi rìfɛɓ.
Ǹɗì rì dyàɓɛn lɛ, mɓiì ghɛɛ̀ wɔ̀ ɓi mɛ̀ru mɛ mɛ riì mɛ fɔɔnnɛ tì ɓiì tòkii, tì seèsèèrɛ̀n a mɛ̀su. 
Mɛ̀ Zyuudɛ ànɛ ǹɗì ǹkìì-kìsay a Yeesus Kiris, ǹki ɓa geni Zyag, mɛ̀ yɛɛ kaniì ɓumɓɛ Bɛ̀ll à reŋìghà kaàtà ànɛ. Ɓumɓɛ̀n Bɛ̀ll Seŋi a keesag ɓɔ, Yeesus Kiris, à ki ɓègi ɓɔ. 
Rìcenɛ̀n, rì fyòoog, rì ǹkɔ̀nɛ̀n ɓyɛɛ nɔ a lɔ̀ŋkin yɛ̀ɛ bwey.
Mìni ɓum ɓɛm ɓɛ nɗem, mɛ̀ɛ nɗì rì coo zày ìnɛ lɛ di màa kàni mìni kìɓan ki gòri ìnɛ ì seesee ɓìsi ɓɛ̀sɛ̀ɛ̀ ɓɛcèm; mɛ̀ɛ nɗì ǹtiniyɛn lɛ nki fɔlɔɔ lɛ nfegsi mìni lɛ ɓi ɗuù ɓisuu ntyweeyi wu Bɛ̀ll à faghà ɓɛ̀gherɛ̀n gɛ̀mbog ɓi gɛ̀n yicèm. 
Ɓisuulɛ ɓìɓeɓtàg ɓi ɓum ɓidɛŋ ɓi nɗyɔ̀ɔ̀gɛɛ yì ɓi yu kìsɔ̀lɛɛ ɓi nyìinyìm wìn; ɓɛ tum rìlɔ̀ɔ̀lɔ̀gtì ɗi rirèsàg ɗi geesɛ̀n ìnɛ Bɛ̀ll à rì rì yɔ̀ ɓi san wìs lɛ ɓɛɛ kiki ɓìɓan ɓi tifin ɓɛ roòròòzɛ̀n m̀bobog wìs a masà ànɛ à rì lɛ Kan wìs Yeesus Kiris; ǹcɛ̀m à ɓumɓɛ̀n à ɓaghà di à ti ǹkànɛn fiɗyàɓ.
Mìni ɓɛ ɓì yii ɓìɓan ɓiǹ ɓìcèm lɛ kɔɔ̀kɔɔ̀, nkɔ̀nkɔn lɛ n-yiti mìni lɛ, Kan à ɓaghà lɛ à mɛ kwèɗ yi kìlɔ̀ŋ ki Isirayɛl a Egiɓtɛn, fɔɔnnɛ à cuusìghà ɓumɓɛ ɓɛ ɓengà nyi kìgherɛɛ. 
Ɓum ɓɛ titom ɓɛ ɓɛ ɓegà ɓi rigwey ɗi Bɛ̀ll à rɛsìghà ɓɔ miì, kìɓan kifog ɓɛ pɛsɛ̀n ɓi-kɔ̀ɔ̀ wu wu ɓaghà wuŋkaa, Bɛ̀ll a maà ɓèŋɓèŋ ɓɔ ɓɛ̀kàgakɛn ɓi mɛ̀sɛ̀ŋi cààmɛ̀n kìcèm ɓi birìm ɓiɗùm ɓɛ ɓoŋɓòŋ coo gòn i ɓɛ̀yɔ̀m. 
Fɔlɔɔ nnɛ bàn yi lɛ rì Sɔdɔm rì Gɔmɔɔr rì bàn yimbog yi yi ɓaghà wɔɔ jàŋbog yi yi falɛ̀ngà girig ɓi cɛɓ ki tisɔ̀mɔ̀g ɓɛ lɔɔ̀lɔ̀gtì fèg ànɛ Bɛ̀ll à ɓaghà rì nyi ɓisuu ɓum, ɓumɓɛ̀n ɓɛ ri kìrèmzɛnà ɓi mɛ̀tɔɓ mɛ ɓɛɛ̀ wowog ɓi ɗuu ɗi fiɗyàɓ fikɔ̀ɔ̀.
Nsoò fɔlɔɔ ɓumɓɛ ɓɛ sɔlɛ̀ngà ɓɛǹ ɓɛɛ̀ kìki girig mɛ̀kuu mɛ ɓiɓan mɛǹ, lɛ ɓìtɛ̀ŋtɛ̀ŋ ɓyaa ɓi mɛyitì ɓi ti ɓi tinàg ɓɔ lɛ ɓɛɛ ki ɓìɓan ɓi tifin ri nyoo yàà, ɓɛ sɛɛtì kìlàmì ki Kan, ɓɛ ki feefengì ɓumɓɛ aɗyoo ɓɛ Bɛ̀ll à kemzìghà. 
Nsoò Mikaɛl ànɛ à rì rìfòm ɗi ɓum ɓɛ titom, ɓi nywey yi ɓɛ ɓaghà miì di ɓɛɛ̀ kaakaŋ̀ɗɛ̀n kìloŋ ki Moyis ɓɛɛ̀ Satàn, à fèèghrɛ̀ngà ɓi nyi kì ɓaàgh bɔ̀rɔ, à kpaaghà lɔŋ Satàn lɛ: Kan nyimiɗ yɛɛ pɔnɔ̀si wɔ̀. 
Wɔ̀lɛ ɓumɓɛ̀n ɓɛ feèfèngì com ki ɓɛ yii ɓi, ki ɓɔɔ̀ fèki lɛ ɓɛ yii, ɓi fèg wàà anɛ à rì yɛ̀ɛ fèg à nyàm ìnɛ ì rì kɛ̀ɛ ɗyomzɛ̀n, kɛɛ ki ti, ki pikì ɓɔ ɓi rìɗyaŋ. 
Nyìighnyìg rì ɓɔ, lɛ ɓɛ nɔɔ̀tìghà ɓìɓɔ̀ɓ ɓi kayin, ɓɛ mɛ kɛ̀n ki tɔlɛɛ ɓi rìnàn ɗi Balam à nàngà lɛ mɔ̀ɔ̀ni; rìkuu ɗi ntoògwey ɗi Koree ɗyɛɛ mɛ kì lɛ ɓɛɛ ɗyaŋ̀. 
Ɓumɓɛ̀n ɓɛɛ ti ɓɛ yulàg yì rì fìɓàg a ɓìɗilàg ɓin ɓi rigeni, jàŋ inɛ ɓɛ ti ɓɛ rokàg ɓi ɓìɗilàg kɛ̀ɛ̀ ǹtoòrìɗ ɓɛ fɔmfɔ̀m lɔŋ lɛ mùm maa mɔ rì mɔ. Ɓɛ ri yɛ̀ɛ ɓìkwìɗ ɓi bɛ̀ɓ yɛɛ̀ titìnì, ɓyɛ̀ kɛɛ̀ nɔsi bwey. Ɓɛ ri tì yɛ̀ɛ ɓìte ɓi ɓi ri kɛ̀ɛ ɓìɗùn nsoò ɓi cààmɛ̀n ki ɓyaa ghɛ̀ɛ̀sɛɛ kì wumì; ɓìte ɓi ɓi ri ɓì wuyɛn lɛ kɔɔ̀kɔɔ̀ ɓi ki ɓa ɓi mùsakɛn. 
Ɓumɓɛ̀n ɓɛ ri yɛ̀ɛ ɓyoo ɓikus ɓi riɓày à kìkòn ɓi ɓyɛɛ̀ kpaakpaŋzì ɓìfuùfusa ɓi ɓìɓan ɓi ntoòrìɗ ɓi ɓɛɛ̀ kìkì; ɓɛ ri yɛ̀ɛ tyɔɛy ti tyɛɛ̀ yòmyom fɔlɔɔ aɗyoo ǹ-yòmyomɛn; tyɛɛ̀ ti Bɛ̀ll à fèkà lɛ ti ri ɓiì kɔ̀rii ɓi birìm ì tìɓtìɓ fìɗyàɓ fikɔ̀ɔ̀.
Ɓisuu ɓumɓɛ̀n innɛ Enɔg ànɛ à rì dòò yì Adam ì kìtaàɓɛ̀ɛ̀, à kpaŋzìghà ɓìɓan ɓi Bɛ̀ll à kpaa lɛ: Ghɛɛna, Kan à tiì rì ɓum ɓii ɓɛ titom ɓɛtɛnɛn, ɓìtuu lɛ ɓìtuu kɛ̀ɛ̀ bàlì, 
lɛ a yɔm̀ ɓum ɓɛ̀cèm, à ren kìɓan kaa, lɛ di ɓìɓeɓtàg ɓi ɓum ɓìcèm ɓyɛɛ teɗ ǹcɛ̀m ɓisuu ɓiɓeɓtàg ɓi ɓiɓan ɓi ɓɛ kighà, rì ɓi ntoòtèɗ wu ɓɛ resìghà Bɛ̀ll, rì ɓisuu ɓiɓeɓtàg ɓi jɛ̀ɛ̀ ɓi ɓɛ̀kìì-kìɓe ɓɛ ɓɛ̀ kɛɛ̀ risi Bɛ̀ll ɓɛǹ ɓɛ kpaàkpàŋzìghà di ɓɛɛ̀ feefengì nyi.
Ɓumɓɛ̀n ɓɛ ri lɔŋ ɓɛ cɔɔ̀cɔ̀ɓɛ̀n rìɓa ɗyaa, ɓɛ̀ kɛɛ̀ wog kirɔɔ, ɓɛ kikì ɓìɓan lɔŋ yɛ̀ɛ mɛ̀rem maa mɛ feègh, ɓɛ kpaakpàà ɓìɓan ri kalɛn, ɓɛ ɗyɛɓsàg ɓumɓɛ ɓɛɛ̀ sìŋsiŋ kirɔɔ kidɛŋ a lɔ̀ŋkaa.
Kìɓan kifog mìni ɓum ɓɛm ɓɛ nɗem, yitiina ɓìɓan ɓi ɓɛ̀kɛ̀nì-fìtom ɓɛ Kan wìs Yeesus Kiris ɓɛ kpaaghà mìni lɛ ɓi ri ɓiì ghɛnɛɛ. 
Ɓɛ kpaaghà mìni lɛ: Ɓi mɛ̀ru mɛ siitòn, ɓum ɓɛdɛŋ ɓɛ ɓaa gɛ, ɓɛ wɔwɛ̀y mìni, ɓɛ ki ghɛghɛɓ ɓi kìɓe lɔŋ yɛ̀ɛ ǹɗem waa wɛɛ̀ kɔ̀nkɔ̀n. 
Ɓumɓɛ̀n ɓɛɛ ti ɓɛ syogìì gasɛ̀n ɓi nyìinyìm à ɓum, mɛ̀yitì maa mɛ ɓa mɛ̀yitì mɛ ɓumɓɛ ɓi ziinɛ, ɓɛ yin ɗi Ǹghay à Bɛ̀ll.
Wɔ̀lɛ mìni ɓum ɓɛm ɓɛ nɗem, faafàlɛɛna mìniìɓɔmiɗ itèɗ ɓi rìgherɛ̀n ɗin ɗi ɗi ri ɗìtɛnɛn lɛ kɔɔ̀kɔɔ̀, ɓì ɓɔ̀ɔ̀ɓɔ̀ŋzì rì ìtèɗ wu Kitɛntɛ̀ɛ̀n ki Nghay. 
Kɛ̀ɛna asu ɓì kɔ̀kɔ̀rì lɔŋ ɓi nkɔ̀nɛ̀n à Bɛ̀ll ɓiɗùm, ɓì ɓoŋɓòŋ yɛ̀ɛ Kan wìs Yeesus Kiris à rì mìni ɓiì woògh nyìighnyìg, à fa mìni cɛɓ ki fiɗyàɓ fikɔ̀ɔ̀. 
Lemina ɓum ɓɛdɛŋ ɓɛ ɓɛ ri rì nyoey ɓi mɛ̀rem. 
Pàsina ɓɔ ɓi ɗuu, ɓì ghɛɓsì ɓɔ, ɓi wog ɓɛ̀ro ɓɛdɛŋ nyìighnyìg; nyìighnyìg ìnɛn ì ɓa m̀ɓùtɛn ɗi ìris, wɔ̀lɛ ɓì ɓèèzɛ̀n ɓìɓan ɓyaa ɓìcèm, à kpaŋ lɛ rì ɓìlàà ɓyaa ɓi ɓi ri ɓìtɔɓiyɛn ri ɓìɓan ɓi tifin ɓi ɓi mɛ̀mùù.
Roànɛ à rì rì ìtèɗ wulɛ à ɓèŋ mìni lɛ kɛ̀ ɓi kɛ̀ɓtɛn fiɓàg, à ki kì lɛ ɓi kpaŋ ɓi rìkem ɗii lɛ sɛɛghisɛɛghi kɛ̀ɛ̀ bɛ̀lɛn, ɓi kìnyàà ɓi ɗùm, 
rìgwey, rì m̀ɓɔg, rì ìtèɗ rì rìlàmì ɓi ghɛɛ̀sɛɛ rì m̀bobog à Bɛ̀ll ànɛ à rì ǹghɛɓsì wìs, lɛ Yeesus Kiris, à tumɛ̀n ɓi ɓyààmɛ̀n ɓi ɓi ghaghighà ɓìcèm à kpaŋ gɛɛ̀nɛ rì fìɗyàɓ fikɔ̀ɔ̀. Ààmɛ̀n.
Àpòkàliɓsɛ̀ à Yeesus Kiris, ànɛ Bɛ̀ll à faghà nyi lɛ a resi ɓɛ̀kìì-ɓìsay ɓii ɓiɓan ɓi ɓi ghɛɛ̀sɛɛ kì kìlɛɛ di maa cààmɛ̀n à ghaghii, ɓyɛɛ̀ɓi à kìghà lɛ ɓum ɓɛɛ yi, yɛ̀ɛ à romgày mum wiì à fìtom yɛ̀ɛ nkìì-kìsay wiì ànɛ lɛ Zyaŋ, 
Zyaŋ ànɛ̀n yɛɛ kalìghà ɓìɓan ɓìcèm ɓi à ghɛngà, fɔɔnnɛ à ghagsìghà jɛ̀ɛ̀ ì Bɛ̀ll rì ɓìɓan ɓi saaɗ ɓi Yeesus Kiris à rèsìghà nyi.
Mààgh lɛ, rì roànɛ a ɓàɓày rì ɓɛ̀roɓɛ ɓɛɛ̀ wowog ɓiɓan ɓi Bɛ̀ll ɓi ɓɛ resii ɓi, ɓɛ ki nɔ̀ɔnɔɔ̀tì com ki ki ri kìkànɛn miì ɓisuulɛ cààmɛ̀n ki lɛ ɓyɛɛ kilɛn ki ti jàŋbog.
Zyaŋ yɛɛ kani Ɓìseŋi ɓi Kiris ɓi kitaàɓɛ̀ɛ̀ ɓi ɓi ri a Azii. Ɓaana lɛ, rì geesɛ̀n, rì fyòoog lɛ rìfa ɗi roànɛ à rì, ànɛ à ɓaghà, ànɛ a ki yùyuiy, rì mɛ̀ghay mɛ kitaàɓɛ̀ɛ̀ mɛ mɛ rɛrɛlii ìkɔ̀ɔ̀ wii wu rilàmì asu, 
rì lɛ rìfa ɗi Yeesus Kiris ànɛ à rì wusìnɛ̀ɗ à ǹtyweeyi, ànɛ à rì Man à ǹtonto ànɛ à lokà kìghèmɓɛɛ yi a ɓìloŋ, à ki ɓa ti nkɔ̀mɛ̀n mɛ̀fòm mɛ ɓi ziinɛ. Roànɛ a keesag ɓisi, roànɛ à kwèɗkà ɓìsi ɓi ɓìɓe ɓis rì bwaɓ yii, 
nyi yɛɛ ki kìghà lɛ ti ɓa kìlɔ̀ŋ ki ɓumɓɛ ɓɛɛ̀ ɓɔɔɓɔgsì Bɛ̀ll à Seŋi wìì, Yeesus ànɛ̀n yɛɛ ghɛɛ̀sɛɛ lɛ rì rìkem ɗì rìlàmì fìɗyàɓ fikɔ̀ɔ̀. Ààmɛ̀n.
Ghɛɛna à rìì ɓi ɓìkwìɗ, ɓum ɓɛ̀cèm ɓɛ ri nyi ɓiì ghɛɛ̀, nsoò ɓɛ̀roɓɛ ɓɛ tuɓkà nyi bèn. Fɔɔnnɛ mɛ̀kuu mɛ ɓum mɛ̀cèm mɛ ɓi ziinɛ mɛ ri seeghkɛɛ gɛ ɓisu wii. Ɛ̀ɛ̀ ki ɓaa gɛ fɔlɔɔ. Ààmɛ̀n. 
Kan Bɛ̀ll a kpaaghi lɛ: Mɛ̀ yɛɛ ri Alfà, rì Omegà, roànɛ à rì, ànɛ à ɓaghà, ànɛ a yùyuiy, roànɛ à rì rì ìtèɗ wucèm.
Mɛ̀ zyaŋ ànɛ ǹɗì geni wìn, ǹɗì rì gàɓ lɛ rì ɓi mɛ̀tɔɓ, rì ɓi kìlɔ̀ŋ ki Bɛ̀ll rì ɓi rìsììrɛ̀n ɗi ɓi Yeesus, m̀ɓaghà ɓi kìrìŋ ki riɓày ki lɛ Patmos ɓisuu righagsì ɗi jɛ̀ɛ̀ ì Bɛ̀ll, ǹki tɛɛ̀zi saaɗ ànɛ ɓi kìɓan ki Yeesus. 
Ǹghay à sɛngà ɓi mɛ̀ ŋwosi Kan fɔɔnnɛ  ǹwokà coo jɛ̀ɛ̀ mɛ̀ ajɛ̀m lɔŋ yɛ̀ɛ gom ì ɗyam ɗi ɓɛɛ̀ rɔŋɗɔ̀ŋ, 
jɛ̀ɛ̀ ì kpaakpààghà lɛ: Kàna com ki ù ghɛɛ ɓi bimiɗ à kaàtà, u rom̀ kaàtà ànɛ̀n a Ɓìseŋi ɓi kitaàɓɛ̀ɛ̀ ɓi a Efɛɛzɛ, rì a Simirinɛ, rì a Pɛrigam, rì a Tyatiir rì a Saridɛ, rì a Filadɛlfii, rì a Lawodise.
Fɔɔnnɛ ǹlɔ̀ɔ̀ghrɛ̀ngà, ǹghɛn ŋwaànɛ à tòtòkà ànɛn rì mɛ̀. Yɛ̀ɛ ǹlɔ̀ɔ̀ghrɛ̀ngà nni ǹghɛngà ɓyom ɓi ɓɛɛ̀ rɛsag lamɓà miì taàɓɛ̀ɛ̀, ɓì kìyɛn ɗi gol. 
Wɔ̀lɛ ɓi nyìinyìm à ɓyom ɓìn, rìkuu ɗi com ɗi ɓaghà lɔŋ yɛ̀ɛ mum. À ɓaghà rì coo jɔmpàs, nyi tì ǹwaatɛn kànɗa à gol ɓi dwey. 
Ǹto wii rì tyòŋ tii, ɓi ɓaghà ɓìpuɓ yɛ̀ɛ nyùŋ yi jɔ̀ɔ̀ ìmpuɓ, nsoò lɛ yɛ̀ɛ kìkwìɗ ki ki nɔɔ ɓi dɛ̀ɓ. Mis mɛ ɓaghà yɛ̀ɛ ǹɗòò wu ɗuu, 
mɛ̀kòò mii lɔŋ yɛ̀ɛ rìkuu ɗi swiɗ ɗiɗɛŋ ɗi ɓɛ ɓaŋzii ɓi ɗuu ɗi ghɛ̀g-ghɛ̀g, jɛ̀ɛ̀ yìì i wɔ̀ɔ̀wɔ̀ɔ̀ yɛ̀ɛ coo boɓ ì rìɓày. 
À ɓanɓàngà tyɔɛy taàɓɛ̀ɛ̀ ɓi càg kii ki weèlem, fɔɔnnɛ gàfàg ìnɛ ì ɓaghà ǹghɛliyɛn ɓɛɓɛg ɓɛ̀cèm, ì kpaŋkpàŋgày nyi ɓi ŋwɔm, ìsu wii wu ɓa yɛ̀ɛ ŋwos a ɓalàg, cààmɛ̀n ki a lònlom ri ìtèɗ.
Yɛ̀ɛ ǹghɛngà nyi, nni ǹkpìghà nyi a mɛ̀kòò yɛ̀ɛ kìloŋ. À saghìghà mɛ̀ càg kii ki weèlem ɓi nyoo, à kpaa lɛ: Kɔ̀ɔ risi! 
Mɛ̀ yɛɛ ri ŋwaà ǹtonto, mɛ̀ tì ŋwaà siitòn, roànɛ à rì cem. Ǹwughà, kìɓan kifog ǹɗì cem fiɗyàɓ fikɔ̀ɔ̀. Ǹwowotii tìɗìɓà ti riwù rì ti a tɛ̀ɛ̀. 
Nni kàna min com ki wàa ghɛɛ, com ki ki ri, rì ki ki ri ɓiì kìlɛɛ ajɛ̀m ìnɛn. 
Ɓi ɓɛg ànɛ a ɓɛ̀azi ɓɛ a rìnyam ɓɛ ɓi tyɔɛy ti kitaàɓɛ̀ɛ̀ ti wàa ghɛɛ mɛ̀ rì tyɔ ɓi càg ki weèlem, rì ɓìrɛsì ɓi lamɓà ɓi gol taàɓɛ̀ɛ̀, tyɔɛy ti kitaàɓɛ̀ɛ̀ ti ri ɓum ɓɛ titom ɓɛ Ɓiseŋi ɓi kitaàɓɛ̀ɛ̀, ɓìrɛsì ɓi lamɓà ɓi kitaàɓɛ̀ɛ̀ ɓyɔɔ ri Ɓìseŋi ɓi kitaàɓɛ̀ɛ̀ ɓincèm. 
Kàna ŋwaà-fìtom anɛ ɓi Kìseŋi ki Kiris ki a Efɛɛzɛ lɛ: Roànɛ à wowotii tyɔɛy ti kitaàɓɛ̀ɛ̀ ɓi weèlem wìì, roànɛ a kɛ̀ɛ̀kɛɛ ɓi nyìinyìm à ɓìrɛsì ɓi lamɓà ɓi gol taàɓɛ̀ɛ̀ a kalag fɛlɛ̀:
Ǹ-yii mɛ̀kìkìì mɔɔ, ǹ-yii kìsay kɔɔ rì kìsììrì kɔɔ. Ǹ-yii lɛ ù yin lɛ ù cenɛ̀n ɓìɓeɓtàg ɓi ɓum, wɔ̀ɔ nfèèghrɛ̀ ɓumɓɛ ɓɛ nkpaakpaa lɛ ɓɔɔ ri ɓɛ̀kɛ̀nì-fìtom, kɔm̀ lɛ ɓɛ yin ɓɛkɛ̀nì-fìtom, fɔɔnnɛ wɔ̀ɔ nghɛɛ lɛ ɓɛ ri ɓɛ̀pwààpwaà. 
Ù rì rì kìsììrì, wɔ̀ɔ ǹwoogh mɛ̀tɔɓ ɓisuu ɗii ɗyɛ̀m, kɔ̀ɔ ki càrɛn. 
Wɔ̀lɛ kìɓan ki ǹɗì wɔ̀ rì kɔ ki ri lɛ wɔ̀ɔ ncàri ǹkɔ̀nɛ̀n ànɛ ù ɓaghà rì nyi ǹtonto. 
Yiti min jàŋ inɛ wɔ̀ɔ nkpìi, u lɔgti rìkì, ù tumɛn rìkìkì ɗi ɓiɓan ɓi ù kìkìghà ǹtonto, kɛ̀ɛ̀ fɔlɔɔ di ǹɗì ɓiì yùu a lɔ̀ŋkɔɔ, m̀pisì kìrɛsì ki lamɓà wɔ̀ɔ̀ jàŋ inɛ ki ri, di ù ɓèni kìcenɗɛɛ. 
Nsoò fɔlɔɔ kìɓan ki syeesyee ki ù rì rì kɔ ki ri lɛ, ù ɓèèzɛɛ mɛ̀kìkìì mɛ Nikolayit mɛ mɛ ti mɛ ɓeɓkì girig mɛ̀.
Ŋwaànɛ à rì rì mɛ̀reè à ghɛ̀ɛ̀sɛɛ kì woògh com ki Ǹghay a kakali Ɓiseŋi ɓi Kiris, ŋwaànɛ à rì ɓiì yagsaagh innɛ ǹɗì ɓiì faà kìɗùn ki kite ki cɛɓ ki ki ri ɓi pàràɗis à Bɛ̀ll.
Kàna ŋwaà-fìtom anɛ ɓi Kìseŋi ki a Simirinɛ lɛ: Mum ànɛ à rì lɛ nyi ŋwaà ǹtonto, nyi ŋwaà siitòn, mum ànɛ à wughà à ki ghèmɓɛn, a kpaaghi fɛlɛ:
Ǹ-yii ǹtɔɓ wu ɓɛɛ̀ kìki wɔ, rì kìsowà kɔɔ, kɔm̀ lɛ ù rì rì ìkum; ǹ-yii lɛ ɓumɓɛ ɓɛɛ̀ reereŋɗɛ̀n lɛ ɓɛ ri Ɓɛ̀yudɛ̀n ɓɛ̀ kɛɛ̀ ki ɓa Ɓɛ̀yudɛ̀n, ɓɛɛ yooyogsì wɔ̀ ɗii; ɓɛ ri lɔŋ ntaŋzɛn wu Satàn. 
Kɔ̀ɔ risi ntɔɓ wu ù rì ɓiì tulɛɛ ri wɔ. Ghɛna lɛ Satàn a rì ɓiì pìigh kigwey ki ɓi mìni ɓi naà-zày lɛ a feèghrɛn mìni, fɔɔnnɛ ɓì rì ɓiì tulɛɛ ri ǹ-yeesɛ̀n ànɛ à rì ɓiì finɛɛ mɛru ǹtɛ̀ɗ. Sììrɛn ɓi rìgherɛ̀n à kpaŋ a rìwu, fɔɔnnɛ ǹɗì wɔ̀ ɓiì faà tàm à cɛɓ.
Ŋwaànɛ à rì rì mɛ̀reè à ghɛ̀ɛ̀sɛɛ kì woògh com ki Nghay a kakali ɓiseŋi ɓi Kiris, ŋwaànɛ à rì ɓiì yagsaagh innɛ rìwu ɗi kiɓɛ̀ɛ̀ ɗyaa kòm ɓi.
Kàna ŋwaà-fìtom anɛ ɓi kìseŋi ki a Pɛrigam lɛ, fɛlɛ nnɛ roànɛ à rì rì gàfàg ìnɛ ì rì ǹto lɛ pyɔŋpyɔŋ, yɔ̀ mpooyɛn ɓɛɓɛg ɓɛ̀cèm a kalàg: 
Ǹ-yii jàŋ inɛ ù kɔ̀kɔrii, jàŋ inɛ̀n yɛɛ̀ nnɛ ìkɔ̀ɔ̀ wu Satàn wu rilàmì wu ri, kìɓan kifog ù rì lɔŋ ǹsììrɛn ɓi ɗii ɗyɛ̀m, ù roòzɛ̀ngà ɓi ntyweeyi wu ù rì rì wɔ a lɔ̀ŋkɛm̀, nsoò ɓi mɛ̀ru mɛ ɓɛ wolà wusìnɛ̀ɗ wɛ̀m à ǹtyweeyi ànɛ lɛ Antipas a lɔ̀ŋkin jàŋ inɛ Satàn a kɔ̀kɔrii. 
Nsoò fɔlɔɔ, ǹɗì rì ɓìɓan ɓidɛŋ ɓi ɓi ɓeɓi mɛ̀ rì wɔ̀; ù rì foo ri ɓum ɓɛdɛŋ ɓɛ ɓɛɛ̀ nɔ̀ɔnɔɔ̀tì dɔgtɛ̀n ì Balam; Balam àa nɗèsàg Balag lɛ a ki com ki lɛ ɓɔn ɓɛ Isirayɛl ɓɛɛ kɛɓtɛn fìɓàg lɛ ɓɛ ɗii ɓyɛn ɓi nyàm yi ɓɛ funɛɛ ɓi rìɓɔgsì ɗi ɓinùn, ɓɛ ki ɗiŋi ɓi rìkìkì ɗi tisɔ̀mɔ̀g. 
Fɔɔnnɛ ù rì girig foo ri ɓumɓɛ ɓɛ siìrɛɛ ɓi dɔgtɛ̀n ì Nikolayit. 
Lɔ̀ɔ̀ghrɛn min nɗem, kɛ̀ɛ̀ fɔlɔɔ di nkpaŋkpaŋ wɔ a nyoo lɛ fyɛ̀ɗ, ǹki ɗùùzi ɓumɓɛ̀n wɛ̀y ri gàfàg ìnɛ ì rì mɛ̀ ɓi ŋwɔm.
Ŋwaànɛ à rì rì mɛ̀reè à ghɛ̀ɛ̀sɛɛ kì woògh com ki Ǹghay a kakali ɓiseŋi ɓi Kiris. Ŋwaànɛ à ɓiì yagsaagh ǹfa nyi manà mɛ mɛ ri mɛ̀ nyamɛn, rì gɔ̀g ìmpuɓ; gɔ̀g ìnɛn ì rì rì ɗii ɗi nyɔn miì ɗìkànɛn ɗi ŋwaàdɛŋ à yii ɓi, i ki cee ɓi lɛ ŋwaànɛ ɓɛ faa gɔ̀g ìnɛn.
Kàna ŋwaà-fìtom anɛ ɓi Kìseŋi ki à Tyatiir lɛ: Fɛlɛ nnɛ Man à Bɛ̀ll ànɛ mis mɛ ri yɛ̀ɛ ǹɗòò wu ɗuu, mɛ̀kòò yɛ̀ɛ rìkuu ɗi swiɗ ɗiɗɛŋ, a kalàg:
Ǹ-yii mɛ̀kìkìì mɔɔ, rì ǹkɔ̀nɛ̀n wɔ̀ɔ̀, ɗì rìgherɛ̀n ɗyɔɔ, rì càg kɔɔ ki kisay, rì kìsììrì kɔɔ, rì mɛ̀kìkìì mɔɔ mɛ siitòn mɛ mɛ teghɛɛ mɛ cee mɛ ǹtonto. 
Kìɓan kifog kìɓan ki ki ɓeɓi mɛ̀ rì wɔ̀ ki ri lɛ, ù ti ù càɗkì giɓ anɛ lɛ Zyezaɓɛl ànɛ à ti à kalàg lɛ à rì ǹkpaŋzì-ɓìɓan lɛ a reresi, à ki syòŋsyoŋ ɓɛ̀kìì-ɓìsay ɓɛm lɛ ɓɛɛ ɗiŋi ɓi tìsɔ̀mɔ̀g ti kìkiyɛn, ɓɛ ki ɗiɗi ɓyɛn ɓi nyàm ìnɛ ɓɛ funɛɛ ɓi rìɓɔgsì ɗi ɓinùn. 
Ǹfaghà nyi cààmɛ̀n ki lɛ a lɔɔghrɛn ǹɗem, kìɓan kifog à kɔ̀ni ɓi lɛ di àa lɔ̀ɔ̀ghrɛɛ nɗem lɛ a caɗ ɓìɓan ɓi tifin ɓi a kìkì. 
Ghɛna, ǹ-yùu nyi kì nɔ̀ŋzii ɓi ɓyom ɓilɔ̀ŋ lɛ a wog rìkɛŋ lɛɛ̀gwey kɛ̀ɛ̀ rìrɔ̀ɓ, lɛ rì nyi rì ɓumɓɛ à ti à kìlàg fìsɔ̀mɔ̀g rì ɓɔ; i ɓɛ lɔɔ̀ghrɛɛ nya mɛ̀rem ɓɛ caɗ mɛ̀kìkìì maa mɛǹ, fɔlɔɔ nnɛ ki lɔɔ̀sɛ̀n. 
Ǹɗì ɓiì cuusii ɓɔn ɓii, fɔlɔɔ nnɛ ɓìseŋi ɓìcèm ɓi ri ɓiì yiì lɛ mɛ̀ yɛɛ ri roànɛ à ti à sɔ̀gì mɛ̀yitì rì ɓìɓan ɓi ɓi ri ɓum ɓi mɛ̀rem ɓiɗùm, fɔɔnnɛ ǹɗì ɓiì lèɓi mum bimiɗ lɔŋ yɛ̀ɛ mɛ̀kìkìì mii mɛ ri. 
Wɔ̀lɛ ɓi ɓɛg ànɛ a lɔ̀ŋkin, rì ɓum ɓɛmbog ɓɛ̀cèm ɓɛ a Tyatiir ɓɛ ɓì nɔ̀ɔ̀tìghà ɓi dɔgtɛ̀n ìnɛ̀n, kɛ̀ ɓi ki tim lɛ ɓi yi com ki ɓɛ ti ɓɛ regì lɛ ɓìɓan ɓi Satàn ɓi rim, mɛ̀ ǹfoŋdii ɓi mini ǹtɛ̀g wudɛŋ. 
Kìɓan kifog, com ki ɓì rì rì kɔ kɛɛ̀ki ɓanina rì ìtèɗ, à kpaŋ yɛ̀ɛ ǹɗì ɓiì yùu.
Ŋwaànɛ à ɓiì yagsaagh à ɓèŋ mɛ̀kìkìì mɛ mɛ ti mɛ kɔngì mɛ̀ à kpaŋ a rìsugtɛ̀n innɛ ǹɗì ɓiì faà ìtèɗ wu a lami ɓìlɔ̀ŋ. 
Fɔɔnnɛ à rì ɓyɔ ɓiì kɛ̀ɛkɛɛ̀sì rì ǹkpas wu bɔŋ fɛlɛ yɛ̀ɛ ɓɛɛ̀ weeyi bèè yi ɓɛ yeŋi rì fyòò, lɔŋ yɛ̀ɛ mɛ̀ɛmiɗ ǹtekà ìtèɗ wiǹ ɗì Seŋi wɛ̀m, 
fɔɔnnɛ ǹɗì nyi ɓiì faà fyɛy fi fi ti fi lomgì sariwa. 
Mum ǹcèm ànɛ à rì rì mɛ̀reè, à ghɛ̀ɛ̀sɛɛ kì woògh com ki Ǹghay a kakali Ɓiseŋì.
Kàna ŋwaà-fìtom anɛ ɓi Kìseŋi ki a Saridɛ lɛ, fɛlɛ nnɛ roànɛ à rì rì mɛ̀ghay mɛ Bɛ̀ll mɛ kitaàɓɛ̀ɛ̀ rì tyɔɛy ti kitaàɓɛ̀ɛ̀ a kpaaghì: Mɛ̀ ǹ-yii mɛ̀kìkìì mɔɔ, u keŋkem lɛ ù rì cencem kɔm̀ lɛ ù rì kìloŋ. 
Kɔ̀ri ɗyomzɛ̀n ù ki sììrag righerɛ̀n ɗi gàɓ ì ɓum ìnɛ ù kaka rì yɔ̀, gàɓ ì ɓum ìnɛ̀n yɛ̀ɛ ti jàŋbog ɗì rìwu, ɓisuulɛ mɛ̀ɛ nghɛɛ lɛ mɛ̀kìkìì mɔɔ mɛ ɓiisɛɛ ɓi kirɔɔtɛɛ ɓi mis mɛ Bɛ̀ll. 
Yiti min ɓiɓan ɓi Bɛ̀ll ɓi ù tekà rì ɓi ù wokà, ɓèŋa ɓyɔ ù ki lɔ̀ɔ̀ghrɛn nɗem; i ù kɔ̀rii ɓi cem, di ǹɗì wɔ̀ ɓiì yùu ki sìri kɔ̀ɔ ki yi ŋwos anɛ ǹɗì ɓiì yùu. 
Kìɓan kifog, ù rì rì ɓum ɓɛdɛŋ a Saridɛ ɓɛ ɓɛ nsiŋɗɛɛ ɓi tifin ɓi ɓìlàà ɓyaa; ɓumɓɛ̀n ɓɛ ri ɓiì kɛ̀ɛ̀kɛɛ nɗaŋ ɗi mɛ̀, ɓisuulɛ ɓɛ ri ɓumɓɛ ɓɛ ghɛɛ̀sɛɛ rì rìɓa ɗyɛ̀m.
Fɔlɔɔ nnɛ ŋwaànɛ à ɓiì yagsaagh yɛɛ ri ɓiì waatɛɛ ɓilàà ɓi puɓ; màa tììsi ɓi ɗii ɗii ɓi kaàtà à cɛɓ. Ǹɗì lɔŋ ɓiì gherɛɛ lɛ à rì mum wɛm̀ ɓi mis mɛ Seŋi wɛ̀m rì mɛ ɓum ɓɛ titom.
Ŋwaànɛ à rì rì mɛ̀reè à ghɛ̀ɛ̀sɛɛ kì woògh com ki Ǹghay a kakali Ɓiseŋì.
Kàna ŋwaà-fìtom anɛ ɓi Kìseŋi ki a Filadɛlfii lɛ: Roànɛ à rì lɛ nyi ǹtɛnɛn, nyi lɛ saaɗ, ànɛ à ki ɓanɓani fìɗìɓà fi Davit, nyi yɛɛ ri lɛ, i à ŋwàri, ŋwaàdɛŋ à yin lɛ à sìm, i à ki sìmi, ŋwaàdɛŋ kɛ̀ɛ ŋwàɗ, a kpaaghi lɛ: 
Ǹ-yii mɛ̀kìkìì mɔɔ. Ghɛna, mɛ̀ yɛɛ foŋi ìsuunaa wu wu ri kìkpaŋ asu wɔɔ, wɛɛ̀wu ŋwaàdɛŋ à yin lɛ à sìm ɓisuulɛ ù ɓiisɛɛ ɓi ki ɓaà rì ìtèɗ, kɔm̀ lɛ ù ɓègà jɛ̀ɛ̀ yɛ̀m kɔ̀ɔ ki roòzɛn mɛ. 
Ghɛna mɓiì faà wɔ̀ ɓumɓɛ ɓi nɗaŋ wu Satàn ɓɛ ɓɛɛ̀ pwààpwàà, ɓɛ reèghrèŋɗɛ̀n lɛ ɓɛ ri Ɓɛ̀yudɛ̀n, ɓɛ̀ kɛɛ̀ ki ɓa Ɓɛ̀yudɛ̀n, lɛ ɓɛɛ̀ pwààpwàà. Ghɛna, ǹɗì ɓiì kìi lɛ ɓɛɛ yu wɔ̀ kìkuŋii a mɛ̀kòò, ɓɛ ki yi lɛ ǹkeesìghà wɔ̀. 
Lɛ ù ɓègà jɛ̀ɛ̀ yɛ̀m ɗì kìsììrì, fɔɔnnɛ mɛ̀ girig ǹɗì wɔ̀ ɓiì ɓèŋi ɓi cààmɛ̀n à mɛ̀fèèghrɛn mɛ mɛ ghɛɛ̀sɛɛ kì yùu ɓi ziinɛ bimiɗ lɛ mɛɛ feèghrɛn ɓum ɓɛ̀cèm ɓɛ ɓi ziinɛ. 
Mɛ̀ yɛɛ tiì lɔɔ ɓigomìnɛ, sììri kìɓanì com ki ù rì rì kɔ, di ŋwaàdɛŋ kɛ̀ɛ teɗ tàm wɔ̀ɔ̀ a rìkem. 
Ŋwaànɛ à ɓiì yagsaagh ǹkì nyi lɛ a ɓa rìkwìy ɗi ɓi naa ì Bɛ̀ll wɛ̀m, fɔɔnnɛ àa kpaŋdii gɛ tì ɓi ɓi naa ìnɛ̀n. Ǹɗì ɓiì kàni ɗii ɗi Bɛ̀ll wɛ̀m ɓi nyi, ɗii ɗi bàn ì Bɛ̀ll wɛ̀m, bàn ìnɛn yɛ̀ɛ ri myɔɔnyɔn à Yorisalɛm ànɛ a sɛnsɛn yi aɗyoo, di à pɛ̀sɛɛ yì Bɛ̀ll wɛ̀m jàŋbog, ǹki kàn irig ɗii ɗyɛ̀m ɗi nyɔn ɓi nyi.
Ŋwaànɛ à rì rì mɛ̀reè à ghɛ̀ɛ̀sɛɛ kì woògh com ki Ǹghay a kakali Ɓiseŋì.
Kàna ŋwaà-fìtom anɛ ɓi Kìseŋi ki a Lawodise lɛ: ŋwaànɛ à rì ɗii lɛ Ààmɛ̀n, ànɛ à rì kɔɔ̀kɔɔ̀ à wusìnɛ̀ɗ à ǹtyweeyi, roànɛ à rì rìtumɛ̀n ɗi ɓyom ɓìcèm ɓi Bɛ̀ll à kìghà a kpaaghi lɛ: 
Ǹ-yii mɛ̀kìkìì mɔɔ, ù rì lɛ, kɔ̀ɔ kèŋmɛn, kɔ̀ɔ ki tɔ̀n. I wàa ka rì ɓà lɛ ù kèŋmɛ̀n, nsoò lɛ ù tɔ̀n. 
Nni yɛ̀ɛ ù rì lɛ yaɓì yaɓì kɔ̀ɔ kèŋmɛn, kɔ̀ɔ ki tɔ̀n, ǹɗì wɔ̀ ɓiì loghii a ŋwɔm. 
Ɓisuulɛ u kpaakpaa lɛ: Mɛ̀ ǹɗì guŋgum, m̀mɛ kum, com ki kaarɛɛ tì ɓi mɛ, kɔ̀ɔ ki yi lɛ ù rì nyìighnyìg ì kɔɔ̀kɔɔ̀, wɔ̀ soghàsogha, wɔ̀ ɗyaŋɗyàŋ, wɔ̀ kìtòn zɛy; 
nni ǹɗeɓi wɔ̀ lɛ u lag gol ìnɛ ɗuu ɗi ghaŋzii a lɔ̀ŋkɛm̀, di fɔɔnnɛ u ɓa rì ìkum, ù làg girig ɓìlàà ɓi puɓ lɛ u waàtɛn ɓyɔ, di ǹtoòrìɗ wɔɔ wulɛ ù rì kìtòn zɛy wɛ̀ kɛɛ̀ ghɛnɛn; ù ki làg boòboo ìnɛ lɛ u foŋɗɛn ɓi mis di fɔɔnnɛ u ghɛnɛn. 
Lɛ ǹti ǹfwààdàg, ǹki ɓoki ɓum ɓɛ̀cèm ɓɛ ǹkeesii, fɔlɔɔ nnɛ falɛn ɓi rìgherɛ̀n rì ìtèɗ, ù ki lɔ̀ɔ̀ghrɛn nɗem. 
Ghɛna, ǹɗɛrɛlii asuunaa, m̀ɓoɓòg kìsìm, nni i mum à woogh jɛ̀ɛ̀ yɛ̀m, à nɛm mɛ̀ ìsuunaa, ǹɗì ɓiì ɗiŋii a lɔ̀ŋkii rì mɛ̀ rì nyi tì ɗi ǹɗaŋ.
Ŋwaànɛ à ɓiì yagsaagh ǹkì lɛ a kɔri ǹɗaŋ ri mɛ̀ ɓi-kɔ̀ɔ̀ wɛm̀ wu rilàmì fɛlɛ yɛ̀ɛ mɛ̀ ǹ-yagsàkà ǹkɔ̀rì ǹɗaŋ ri Seŋi wɛ̀m ɓi-kɔ̀ɔ̀ wii wu rilàmì. 
Ŋwaànɛ à rì rì mɛ̀reè à ghɛ̀ɛ̀sɛɛ kì woògh com ki Ǹghay a kakali Ɓiseŋì.
Ajɛ̀m ìnɛn nnɛ m̀pɛ̀ɓsɛ̀ngà, ǹghɛn ìsuunaa kìkpaŋ ɓi ɗyoo ɓi ɗùm, jɛ̀ɛ̀ ì ǹtonto ìnɛ ǹwokà di ì tòòghrɛɛ rì mɛ̀ ì ɓaghà yɛ̀ɛ ɗyam ɗyɛɛ̀ɗi ɓɛɛ̀ rɔŋɗɔ̀ŋ ì kpaakpàà lɛ: Ɓɔghay fɛ di nɗesi wɔ̀ ɓìɓan ɓi ɓi ri ɓiì kìlɛɛ ɓi mɛ̀ru mɛ asu.
Fɔɔnnɛ Ǹghay à ghàskà kìsɛnì ɓi mɛ̀, ǹghɛn ìkɔ̀ɔ̀ wu rilàmì wɔɔ ɓi ɗyoo, mum miì ǹkɔ̀kɔriyɛn. 
Ŋwaànɛ à kɔ̀kɔ̀rìghà ànɛn ɓi-kɔ̀ɔ̀ wu rilàmì à ɓaghà ɓi mis yɛ̀ɛ gɔ̀g yi lònlomɛn yi lɛ rì Zyaspɛ̀ rì Sàrìdwanà; fɔɔnnɛ ǹsyèɗ wu wu lonlòmgà ɓi mis yɛ̀ɛ gɔ̀g ìnɛ ɓɛɛ̀ regi lɛ èmèroòdɛ̀ wu ceŋzɛ̀ngà ìkɔ̀ɔ̀ wu rilàmì wuncèm.
Mɛ̀kɔ̀ɔ̀ mɛ rilàmì mɛdɛŋ rìtin ɗì mɛnin mɛ ceŋzɛ̀ngà ìkɔ̀ɔ̀ wu rilàmì wu ǹtonto; ɓìtùg ɓi ɓum rìtin ɗì ɓinin ɓi ɓaghà ɓìkɔ̀kɔriyɛn ɓi mɛ̀kɔ̀ɔ̀ mɛn, ɓi waatɛ̀n ɓìlàà ɓi puɓ, ɓyɔ tì rì ɓɛ̀tàm ɓɛ gol ɓi mɛ̀to.
Ɓi-kɔ̀ɔ̀ wu rilàmì wiǹ, ŋwàaŋwàɗ à ŋwàŋwàɗkà, gom, rì baàbàn ɓi fafàŋìghày miì. Ɓɛ̀lamɓà taàɓɛ̀ɛ̀ ɓɛ roòròò lɛ pàŋ pàŋ asu wu ikɔ̀ɔ̀ wu rilàmì, ɓɛ̀lamɓà ɓɛǹ ɓɛ ri mɛ̀ghay mɛ Bɛ̀ll mɛ kitaàɓɛ̀ɛ̀. 
Tì tì fɛlɛ asu wu ikɔ̀ɔ̀ wu rilàmì, jàŋ i ghay lɔŋ yɛ̀ɛ rìɓày ànɛ à rì ɓɛ̀ŋwii rì ɓɛ̀ŋwii, ì lònlòm yɛ̀ɛ maa kìpɛsà à ŋwii. Ɓi nyìinyìm à ìkɔ̀ɔ̀ wu rilàmì rì ɓi mɛ̀wɔŋì, nyàm yi ɓaghà yinin, yɔ yì ronɛn ri mis jàŋ bimiɗ lɛ, rì asu rì ajɛ̀m. 
Nyàm ì ǹtonto ì pisɛ̀ngà kìmonɗo, ì kìɓɛ̀ɛ̀rɛn ì pisɛ̀n man à sanìnya, ì kìraa ì ɓaghà rì ìsu yɛ̀ɛ wu mum, nyàm ì kìnìn ì ɓa yɛ̀ɛ bèè i fììlì ìnɛ yɛɛ̀ lɛŋlɛ̀ŋ. 
Nyàm yi kinìn yiǹ yi ɓalàkà lɛ, nyàm bog mɛ̀keɓ taàfog, yɔ̀ mis nyoo bimiɗ lɛ rì ɓi ɗùm, rì ɓi ɓyàs. Fɔɔnnɛ yɛ̀ɛ ìru yɛ̀ɛ ŋwos, ɓɛ fɔli ɓi rikakàlì lɛ: Kan Bɛ̀ll à ìtèɗ wucèm à rì ǹtɛnɛn, à rì ǹtɛnɛn, à rì ǹtɛnɛn, Bɛ̀ll ànɛn yɛɛ, ɓaghà nnyɛɛ ri nnyɛɛ̀ ki yùyuiy.
Nni cààmɛ̀n kìcèm ki nyàm yiǹ yi fafàghà roànɛ à kɔ̀kɔrii ɓi-kɔ̀ɔ̀ wu rilàmì, ànɛ à rì cem fiɗyàɓ fikɔ̀ɔ̀ lɛ, rì rìkem, rì bɔgsɛ̀n, 
ɓìtùg ɓi ɓum ɓi ritin ɗì ɓinin ɓi nti ɓi kuŋɗàg roànɛ à kɔ̀kɔrii ɓi-kɔ̀ɔ̀ wu rilàmì asu, ɓi ɓɔɔ̀ɓɔ̀gsì roànɛ a ghɛghɛɓ fiɗyàɓ fikɔ̀ɔ̀, ɓi nagì ɓɛ̀tàm ɓaa asu wu ikɔ̀ɔ̀ wu rilàmì di ɓyɛɛ̀ kpaakpaa lɛ: 
Wɔ̀ Kan wìs, Bɛ̀ll wìs, ù ghɛ̀ɛ̀sɛɛ lɛ, ɗì rìkem, rì bɔgsɛ̀n, rì ìtèɗ, ɓisuulɛ wɔ̀ yɛɛ kighà ɓyom ɓìcèm, yɛ̀ɛ ki kɔngà wɔ̀ lɛ ɓyom ɓìn ɓyɛɛ ɓa, nnɛ ɓi kilɛ̀ngà.
Nni ǹghɛngà ɓi weèlem à roànɛ à kɔ̀kɔ̀rìghà ɓi-kɔ̀ɔ̀ wu rilàmì, kaàtà àdɛŋ ànɛ à ɓaghà ǹkànɛn lɛ rì ɓi ɗùm rì ɓi ɓyàs, ɓɛ̀sìtam̀ miì ɓɛ̀ ɓaatiyɛn taàɓɛ̀ɛ̀. 
Nni ǹghɛngà kìtèetèɗ ki ŋwaà-fìtom di kɛɛ̀ làalamɓɛ̀n jɛ̀ɛ̀ aɗyoo lɛ: Ghɛn yɛɛ ghɛɛ̀sɛɛ lɛ à ŋwàɗ kaàtà, à ɓɛkì ɓɛ̀sìtam̀ ɓɛ miì? 
Kìɓan kifog nsoò ɓi ɗyoo ɓi ɗùm, nsoò ɓi ziinɛ, nsoò ɓi ziinɛ a zi, ŋwaàdɛŋ à ɓaghà ɓi ri ìtèɗ wulɛ à ŋwàɗ kaàtà ànɛn nsoò lɛ à seesèè nyi. 
Fɔɔnnɛ ǹɗèngà lɛɛ̀gwey ɓisuulɛ ŋwaànɛ à ɓaghà lɛ à ŋwàɗ kaàtà ànɛn nsoò lɛ à seesèè nyi à ɓaghà ɓi. 
Nni kìbog ki ɓi ɓìtùg ɓi ɓum ki kpaaghà mɛ̀ lɛ: Kɔ̀ɔ rènɗen! Ghɛna, kìmonɗo ki a Zyuda, dòò ì Davit ì mɛ yagsàg, ì rì ɓiì ŋwàri kaàtà, ì ɓɛ̀kì ɓɛ̀sìtam̀ ɓɛ kitaàɓɛ̀ɛ̀. 
Fɔɔnnɛ ǹghɛngà Man à jɔ̀ɔ̀ di à rɛrɛlii ɓi nyìinyìm à ìkɔ̀ɔ̀ wu rilàmì, ɓi nyìinyìm à nyàm yi kinìn, rì ɓi nyìinyìm à ɓɛ̀sɛ̀ɛ̀mɛn ɓɛ ɓum. Man à jɔ̀ɔ̀ ànɛn à ɓaghà lɔŋ yɛ̀ɛ à rì ǹwolɛn, à ɓaghà mɛ̀tɔŋ taàɓɛ̀ɛ̀, rì mis taàɓɛ̀ɛ̀; mis mɛ̀n mɛ ri mɛ̀ghay mɛ Bɛ̀ll mɛ kitaàɓɛ̀ɛ̀ mɛ à romgày ɓi ziinɛ bimiɗ. 
Nni à yùghà, à teɗ kaàtà ànɛ à ɓaghà ànɛ̀n ɓi weèlem à roànɛ à kɔ̀kɔrii ɓi-kɔ̀ɔ̀ wu rilàmì.
Lɔŋ yɛ̀ɛ à ghàɓkà kaàtà, nyàm yi kinìn, rì ɓìtùg ɓi ɓum ɓi ritin ɗì ɓinin, ɓi kuŋìghà Man à jɔ̀ɔ̀ asu, mum ǹcèm ànɛ ɓi ɓɔ, à ɓaghà ɓi càg lɛ rì fìloŋ rì ɓeŋ ànɛ à ɓaghà ǹkìyɛn ri gol, ǹɗonɛn rì tìrààre ti ti ri bɔ̀ŋzɛ̀n yi ɓɛgherɛ̀n. 
Fɔɔnnɛ ɓɛ kɛkɛ̀ghìghà fyem fi nyɔn di ɓɛɛ̀ kpaakpaa lɛ: Wɔ̀ yɛɛ ghɛɛ̀sɛɛ lɛ ù teɗ kaàtà ànɛ̀n, ù ɓɛkì ɓɛ̀sìtam̀ ɓɛ miì, ɓisuulɛ ɓɛ wolà wɔ̀, ù ki kwèɗ ɓumɓɛ ɓi mɛ̀pwìɗ mɛ̀cèm, ɓìtòkì ɓìcèm, mɛ̀kuu mɛ̀cèm, ɓìlɔ̀ŋ ɓìcèm ɓisuu Bɛ̀ll rì bwaɓ yɔɔ. 
Ù kìghà lɛ ɓɛɛ ɓa bimiɗ à kìlɔ̀ŋ, ɓɛ ɓa ɓɛ̀pìrɛɛtìrɛ ɓisuu Bɛ̀ll, ɓɛ ri ɓiì làmii ziinɛ.
Nni ǹseesèèghà, ǹwog jɛ̀ɛ̀ ì kìtuu ki ɓum ɓɛ titom ki ki ceŋzɛ̀ngà ìkɔ̀ɔ̀ wu rilàmì, rì nyàm rì ɓìtùg ɓi ɓum; ɓum ɓɛ titom ɓɛ ɓaghà ɓɛ̀tɔɔsìm lɛ ɓɛ̀tɔɔsìm mɛ̀tin kɛ̀ɛ̀ bàlì. 
Ɓɛ laàlàmɓɛ̀ngà jɛ̀ɛ̀ aɗyoo lɛ: Man à jɔ̀ɔ̀ ànɛ ɓɛ wolà à ghɛ̀ɛ̀sɛɛ kì terì ìtèɗ wu rilàmì, rì ìkum, rì ɗyomzɛ̀n, rì ìtèɗ, rì bɔgsɛ̀n, rì rìkem, rì mɛ̀sɛɛ̀ghsɛɛgh.
Fɔɔnnɛ ǹwokà di ɓyom ɓìcèm ɓi Bɛ̀ll à kìghà ɓi ɗyoo ɓi ɗùm, rì ɓi ziinɛ, rì ɓi ziinɛ a zi, rì ɓi rìɓày à kìkòn rì ɓyom ɓìcèm ɓi ɓi ri miì ɓyɛɛ̀ kpaakpaa lɛ: Roànɛ à kɔ̀kɔrii ɓi-kɔ̀ɔ̀ wu rilàmì rì Man à jɔ̀ɔ̀, ɓɛ ghɛɛ̀sɛɛ rì ìtèɗ wu rilàmì fìɗyàɓ fikɔ̀ɔ̀.
Fɔɔnnɛ nyàm yi kinìn yi ghaɓkà lɛ Ààmɛ̀n. Ɓɛ̀sɛ̀ɛ̀mɛn ɓɛ ɓum ɓɛ ɓag mɛ̀ɗu ɓi zi, ɓɛ ɓɔgsì Bɛ̀ll.
Fɔɔnnɛ ǹseesèèghà; yɛ̀ɛ Man à jɔ̀ɔ̀ à ŋwàɗkà kìbog ki ɓi ɓɛ̀sìtam̀ ɓɛ kitaàɓɛ̀ɛ̀, ǹwog kìbog ki ɓi nyàm yi kinìn di ki toòghrɛɛ yɛ̀ɛ baàbàn, kì kpaa lɛ: Yu. 
Nni ǹghɛ̀ngà zòm i kìmbɛ̀rɛ̀ ìmpuɓ. Ŋwaànɛ à ɓaghà miì aɗyoo à ɓaghà rì bàsàg; ɓɛ fa nyi tàm à rìkem, à kɛ̀n fɛlɛ yɛ̀ɛ ŋwaànɛ à rì ǹceeyɛn wɛ̀y lɛ a ki yagsàg.
Yɛ̀ɛ à ŋwàɗkà sìtam̀ à kìɓɛ̀ɛ̀, ǹwog di nyàm ì kìɓɛ̀ɛ̀ i kpaa lɛ: Yu. 
Fɔɔnnɛ zòm i kìmbɛ̀rɛ̀ ìdɛŋ ìnɛ ì ɓàŋɓàŋgà yɛ̀ɛ ɗuu, ì kpagày, ŋwaànɛ à ɓaghà miì aɗyoo à teɗ ìtèɗ wulɛ a pisi fyòoog ɓi ziinɛ di ɓum ɓɛɛ woòwòòsɛ̀n ɓɔ rì ɓɔ; fɔɔnnɛ ɓɛ faghà nyi coo gàfàg.
Yɛ̀ɛ Man à jɔ̀ɔ̀ à ŋwàɗkà sìtam̀ à kìraa, ǹwog di nyàm ì kìraa ì tòòghrɛɛ ì kpaa lɛ, Yu. Nni ǹghɛngà zòm i ǹfin, ŋwaànɛ à ɓaghà miì aɗyoo à ɓanɓàngà kilò ɓi càg. 
Ǹwokà gom ìdɛŋ yɛ̀ɛ ɓɛɛ̀ kali lɛ jɛ̀ɛ̀ yɛ̀ɛ tòtog ɓi nyìinyìm à nyàm yi kinìn di yɛɛ̀ kpaakpaa lɛ: Mità à gèŋ bog, ɓi mɛ̀lèɓ mɛ mɛ ghɛɛ̀sɛɛ rì kìsay ki ɓi bimiɗ à ŋwos, ɓɛ̀mità ɓɛ rikuu ɗi gèŋ ɗidɛŋ ɓɛraa ɓisuu mɛlèɓ mɛ kisay ki bimiɗ à ŋwos; ɓi ɓɛg ànɛ a mɔ̀ɔ rì mɛ̀rɔ̀g kɔ̀ɔ kòm ɓyɔ.
Yɛ̀ɛ Man à jɔ̀ɔ̀ à ŋwàɗkà sìtam̀ à kìnìn, ǹwog di nyàm ì kìnìn ì kpaa lɛ: Yu! 
Fɔɔnnɛ ǹghɛngà zòm i kìmbɛ̀rɛ̀; nyoo ì zòm inɛ̀n ì ɓaghà ɓi mis yɛ̀ɛ rùnì. Ŋwaànɛ à ɓaghà miì aɗyoo ɗii lɛ rìwu, kìlɔ̀ŋ ki nyɔ̀ɛ̀y ki nɔɔ̀nɔ̀ɔ̀tìì nyi ajɛ̀m. Fɔɔnnɛ ɓɛ faghà ɓɔ ìtèɗ ɓi kìlànà kìfog ki ɓi ɓìlànà ɓi zi ɓi kinìn lɛ ɓɛɛ cuùsi ɓum lɛ rì gàfàg, rì zày, rì tìroɓ ti ceeceèrɛ̀n, rì nyàm yi ɓaaɓanɛ̀n yi ɓi ziinɛ.
Yɛ̀ɛ Man à jɔ̀ɔ̀ à ŋwàɗkà sìtam̀ à kìtaǹ, nni ǹghɛngà mɛ̀ghay mɛ ɓumɓɛ ɓɛ cuusìghà ɓisuu jɛ̀ɛ̀ ì Bɛ̀ll, rì ɓisuu riɓa ɗyaa ɗi ɓɛ resìghà lɛ ɓɛ ri ɓɛ̀wusìnɛ̀ɗ ɓɛ Kiris. Mɛ̀ghay mɛ̀n mɛ ɓaghà ɓi jàŋ inɛ ɓɛ ntɔ̀ngì ɓìtuwe ɓi riɓɔgsì ɗi Bɛ̀ll fɛlɛ yì azi. 
Ɓɛ nyàmgà jɛ̀ɛ̀ aɗyoo lɛ: Wɔ̀ Kan ànɛ ù rì ǹtɛnɛn, ù ki ɓa kɔɔ̀kɔɔ̀ à Bɛ̀ll, ù rì ɓiì ɓooɓoŋ̀zì ɓɛ̀yɔ̀m, ɗì rìrɔ̀ŋ ɗi bwaɓ yis yi ɓumɓɛ ɓi ziinɛ ɓɛ yogsìghà à kpaŋ fin? 
Fɔɔnnɛ ɓɛ falàkà ɓɔ ɓɛ̀kàɓà ɓɛ puɓ ɓɛ tɔg ɓɔ lɛ ɓɛɛ ka ɓoŋdi ti lɛ tɛ̀tɛ̀rɛ̀ɛ̀ maa cààmɛ̀n lɛsàg à kpaŋ yɛ̀ɛ bàlì ì ɓɛ̀reŋkàŋ ɓaa ɓɛ kisay rì ɓɛ̀geni ɓaa ɓɛ ɓum ɓɛ ghɛɛ̀sɛɛ girig kì cuusii fɛlɛ yɛ̀ɛ ɓɛ cuusìghà ɓɔ, yɛ̀ɛ raɗ.
Nni ǹghɛngà yɛ̀ɛ Man à jɔ̀ɔ̀ à ŋwàɗkà sìtam̀ à kìtaàfog, fɔɔnnɛ zi i nyɛ̀ŋɗɛ̀ngà lɛɛ̀gwey, ŋwos a lɔ̀ɔ̀ghrɛ̀n ǹfin yɛ̀ɛ kìlàà ki lɛ mɛ̀rin, ŋwii à sug bimiɗ lɛ zyɔŋŋ yɛ̀ɛ bwaɓ. 
Tyɔɛy ti aɗyoo ti ki kɔ̀ɔkɔsɛ̀n yì di tyɛɛ̀ rààraa ɓi zi lɔŋ yɛ̀ɛ ǹɗyèm wu firònì wu coo bɛ̀ɓ yɛ̀ɛ nyɛ̀ɛnyɛŋzì wu ti wu raàsàg tìrònì. 
Fɔɔnnɛ ɗyoo ɗi ghɛŋìghà yɛ̀ɛ kaàtà ànɛ ɓɛ taagh yɛ̀ɛ kìkàrà; dòn yìcèm, rì ɓìrìŋ ɓi riɓày ɓi pɛsàg ɓi mɛ̀kɔ̀ɔ̀ mɛ ɓyɔ. 
Mɛ̀fòm mɛ ɓi ziinɛ, rì ɓìtèetèɗ ɓi ɓum, ɓɛ̀kɔ̀mɛ̀n ɓɛ̀sujàà, ɓɛ̀guŋgum, ɓɛ̀tèteɗ, ɓɛ̀kpàn ɓɛ̀cèm rì ɓumɓɛ ɓɛ yin ɓɛkpàn, ɓɛ nyamzàkà lɛ rì ɓi bùù rì ɓi bagsɛn yi mɛɓan mɛ ɓi dòn. 
Di ɓɛɛ̀ kpaakpaa dòn rì mɛ̀ɓan lɛ: Kpìlaaghna ɓìsi ɓi nyoo, ɓi lɔg ɓìsi di tyɛ̀ ki wuɓsɛn ti ìsu wu roànɛ à kɔ̀kɔrii ɓi-kɔ̀ɔ̀ wu rilàmì, tyɛ̀ ki ki wuɓsɛn ribaŋì ɗi Man à jɔ̀ɔ̀; 
ɓisuulɛ coo ŋwos a rìbaŋì ɗyaa a mɛ kpaŋ, nni ghɛn yɛɛ ri ɓiì cenɛɛ?
Ajɛ̀m ìnɛn nni ǹghɛngà ɓum ɓɛ titom ɓɛnin ɗi ɓɛ rɛrɛlii ɓi mɛ̀fon mɛ zi mɛ kinìn mɛ ɓi ziinɛ, lɛ di bɛ̀ɓ yɛ̀ kɛɛ̀ kì ɓi ziinɛ nsoò ɓi rìɓày à kìkòn, nsoò ɓi kìte kifog. 
Fɔɔnnɛ ǹghɛngà ŋwaà-fìtom adɛŋ di a ɓɔɓɔg yi ɓɛg ànɛ ŋwos a ti à kpagìì, à ɓanɓàn yì sìtam̀ à Bɛ̀ll ànɛ à rì cem ɓi càg. Nni à nyàmgà jɛ̀ɛ̀ aɗyoo, a kpaa kìnìn ki ɓum ɓɛ titom ɓɛ ɓɛ tekà ìtèɗ wulɛ, ɓɛɛ ki ziinɛ, ɗì rìɓày à kìkòn ǹtɔɓ lɛ: 
Kɛ̀ ɓi kòm zi lɛ ɓi ki yɔ̀ kiɓe; nsoò rìɓày à kìkòn, nsoò ɓìte, di tì ka legsi ɓi kirèmzaagh mɛsu mɛ ɓɛ̀kìì-ɓìsay ɓɛ Bɛ̀ll wìs ri sìtam̀. 
Fɔɔnnɛ ǹwokà bàlì ì ɓumɓɛ ɓɛ remzàkà rì sìtam̀; ɓi mɛ̀pwìɗ mɛ̀cèm mɛ a Isirayɛl, ɓum ɓɛ ɓaghà ɓɛ̀tɔɔsìm mɛ̀tin taàɓɛ̀ɛ̀ rì ɓum ɓɛ̀tɔɔsìm ɓɛnin. 
Ɓi rìpwìɗ ɗi Zyuda, ɓum ɓɛ rèmziyɛn ɓɛ ɓaghà ɓɛ̀tɔɔsìm ǹtɛ̀ɗ rì ɓɛɓɛɛ̀; ɓi rìpwìɗ ɗi Ruɓɛn, ɓum ɓɛ rèmziyɛn ɓɛtɔɔsìm ǹtɛ̀ɗ rì ɓɛɓɛɛ̀; ɓi rìpwìɗ ɗi Gaad ɓum ɓɛ rèmziyɛn ɓɛtɔɔsìm ǹtɛ̀ɗ rì ɓɛɓɛɛ̀; 
ɓi rìpwìɗ ɗi Azɛr ɓum ɓɛ̀tɔɔsìm ǹtɛ̀ɗ rì ɓɛɓɛɛ̀; rìpwìɗ ɗi Nɛftalii ɓum ɓɛ̀tɔɔsìm ǹtɛ̀ɗ rì ɓɛɓɛɛ̀; rìpwìɗ ɗi Manase ɓum ɓɛ̀tɔɔsìm ǹtɛ̀ɗ rì ɓɛɓɛɛ̀; 
ɓi rìpwìɗ ɗi Simeyɔŋ ɓum ɓɛ̀tɔɔsìm ǹtɛ̀ɗ rì ɓɛɓɛɛ̀; rìpwìɗ ɗi Levi ɓum ɓɛ̀tɔɔsìm ǹtɛ̀ɗ rì ɓɛɓɛɛ̀; rìpwìɗ ɗi Isakar, ɓɛ̀tɔɔsìm ǹtɛ̀ɗ rì ɓɛɓɛɛ̀; 
rìpwìɗ ɗi Zaɓulon, ɓɛ̀tɔɔsìm ǹtɛ̀ɗ rì ɓɛɓɛɛ̀; rìpwìɗ ɗi Yoosɛɓ ɓɛ̀tɔɔsìm ǹtɛ̀ɗ rì ɓɛɓɛɛ̀; rìpwìɗ ɗi Bɛŋzyamɛŋ ɓum ɓɛ rèmziyɛn ri sìtam̀ ɓɛ̀tɔɔsìm ǹtɛ̀ɗ rì ɓɛɓɛɛ̀.
Ajɛ̀m ìnɛn nnɛ ǹghɛngà coo kituu ki ɓum ki mum à ɓaghà ɓi lɛ à ɓày, ɓumɓɛ̀n ɓɛ pɛsàkày ɓi ɓìlɔ̀ŋ ɓìcèm, rì ɓi mɛ̀pwìɗ mɛ̀cèm, rì mɛ̀kuu mɛ̀cèm, rì ɓìtòkì ɓìcèm; ɓɛ rɛrɛ̀lìghà asu wu ikɔ̀ɔ̀ wu rilàmì, rì ɓi mis mɛ Man à jɔ̀ɔ̀, ɓɛ waatàg ɓɛ̀kàɓà ɓɛ puɓ, ɓɛ ki ɓa ri maŋ ɓi ɓyàg. 
Ɓɛ kpaàkpàgsɛ̀n jɛ̀ɛ̀ aɗyoo lɛ: Ǹghɛɓsɛn wu ti wu ɓalàg yì yɛ̀ɛ Bɛ̀ll wìs anɛ à kɔ̀kɔrii ɓi-kɔ̀ɔ̀ wu rilàmì, rì yɛ̀ɛ Man à jɔ̀ɔ̀. 
Ɓum ɓɛ titom ɓɛ ceŋzɛ̀ngà ìkɔ̀ɔ̀ wu rilàmì, rì ɓɛ̀sɛ̀ɛ̀mɛn ɓɛ ɓum, rì nyàm yi kinìn; ɓɛ ɓakàkà mɛ̀su ɓi zi asu wu ikɔ̀ɔ̀ wu rilàmì, ɓɛ ɓɔgsì Bɛ̀ll, 
di ɓɛɛ̀ kpaakpaa lɛ: Ààmɛ̀n, bɔgsɛ̀n, rìkem, ɗyomzɛ̀n, ɓìtògsɛ̀n, nyaasɛ̀n, ìtèɗ wu rilàmì, rì ìtèɗ wu zɛy, ɓi ri ɓyom ɓi Bɛ̀ll wìs fìɗyàɓ fikɔ̀ɔ̀ Ààmɛ̀n.
Nni kìbog ki ɓi ɓɛ̀sɛ̀ɛ̀mɛn ɓɛ ɓum ki tekà jɛ̀ɛ̀ ki kpaa mɛ̀ lɛ: Ɓumɓɛ ɓɛ waataagh ɓìlàà ɓi puɓ ɓɛ, ɓɔɔ ri ɓɛ̀ghɛn? 
Nni m̀ɓàkà nyi lɛ: Kan wɛ̀m wɔ̀ yɛɛ yii! Fɔɔnnɛ à kpaaghà mɛ̀ lɛ: Ɓɛ ri ɓumɓɛ ɓɛ pɛsɛɛ yì ɓi jàŋ yi ǹ-yeesɛ̀n à ɓɛ̀gherɛ̀n à rì lɛɛ̀gwey. Ɓɛ sooghà ɓɛ̀ kàɓà ɓaa ɓɛ ki puɓsi ɓɔ ɓi bwaɓ yi Man à jɔ̀ɔ̀. 
Kìɓan kiǹ kɛɛ̀ki ɓɛ rɛrɛlii miì asu wu ikɔ̀ɔ̀ wu rilàmì wu Bɛ̀ll, ɓɛ ki ɓɔɔɓɔgsì nyi yɛ̀ɛ ìru yɛ̀ɛ ŋwos ɓi naa yìì. Yɛ̀ɛ roànɛ à rì ǹkɔ̀kɔriyɛn ɓi-kɔ̀ɔ̀ wu rilàmì, à rì toŋ kìnuugh kii à foŋ ɓɔ miì. 
Ɓaa wogtii gɛ ɓi zày, ɓɛ̀ kɛɛ̀ wogti kinɔli nsoò ŋwos kɛ̀ɛ ɓogti ɓɔ, ɓɛ̀ kɛɛ̀ ki wogti nsoò cɔ̀ɔ̀zɛ̀n. 
Ɓisuulɛ Man à jɔ̀ɔ̀ ànɛ à kɔ̀kɔrii ɓi nyìinyìm à ìkɔ̀ɔ̀ wu rilàmì à rì ɓɔ ɓiì mɛnii à kɛ̀n ɗì ɓɔ ɓi jàŋ yi ɓɛ̀ǹsim ɓɛ mɛnig ɓɛ cɛɓ ɓɛ ri. Bɛ̀ll à ki tɔ̀sag misì mɛ ɓɔ ɓi mis mɛ̀cèm.
Yɛ̀ɛ à ŋwàɗkà sìtam̀ à kìtaàɓɛ̀ɛ̀, ɗyoo ɗi maarɛ̀ngà lɛ fyòoog, à kpaŋ nunùg kìden ki cààmɛ̀n.
Nni ǹghɛngà ɓum ɓɛ titom ɓɛ ɓɛ rɛrɛ̀lìghà ɓi mis mɛ Bɛ̀ll ɓɛ̀sɛ̀ɛ̀ taàɓɛ̀ɛ̀, fɔɔnnɛ ɓɛ faghà ɓɔ mam taàɓɛ̀ɛ̀.
Nni ŋwaà-fìtom adɛŋ à yùghà kì rɛlii ɓi jàŋ inɛ ɓɛɛ̀ tɔ̀ngi ɓituwe lɛ ɓɛɛ ɓɔgsi Bɛ̀ll rì ɓyɔ, à ɓanɓàngà maa cɔɔgh anɛ ɓɛɛ̀ tɔ̀ngi firu miì, maa cɔɔgh àǹcèm à ɓaghà ǹkìyɛn ɗi gol. Ɓɛ faghà ŋwaà-fìtom anɛ̀n tìrààre lɛɛ̀gwey lɛ a ɓɔgsi Bɛ̀ll rì tyɔ, bas rì bɔ̀ŋzɛ̀n yi ɓɛgherɛ̀n, ɓi com ki ɓɛɛ̀ tɔ̀ngi ɓituwe miì, ki ki ɓaghà Bɛ̀ll asu, ki ɓa kìkiyɛn ɗi gol. 
Fɔɔnnɛ fìsilì fi ɓyom ɓi lɛ rì tìrààre rì bɔ̀ŋzɛ̀n yi ɓɛgherɛ̀n ɓi syooghà ɓi càg ki ŋwaà-fìtom, fi ɓɔg Bɛ̀ll asu. 
Nni ŋwaà-fìtom a tekà maa cɔɔgh anɛ ɓɛɛ̀ tɔ̀ngi firu miì ànɛ̀n, à roòzì nyi rì ɗuu ɗi ɗi ɓaghà ɓi com ki ɓɛɛ̀ tɔ̀ngi ɓyom miì lɛ ɓɛɛ ɓɔgsi Bɛ̀ll, à pìg nyi ɓi zi; fɔɔnnɛ baàbàn ì tumɛ̀ngà rìɓoɓòg, ɓyoo gom ɓi ghaghààgh, ŋwàaŋwàɗ à kìkì, zi i nyɛ̀ɛ̀nyɛ̀ŋɗɛ̀n.
Fɔɔnnɛ kìtaàɓɛ̀ɛ̀ ki ɓum ɓɛ titom ki ki ɓaghà rì mam ki ɓuŋɛ̀ngà lɛ kɛɛ rɔŋ mɔ.
Nni ŋwaà-fìtom a ǹtonto à rɔgà ɗyam, bol ì gɔ̀g rì ɗuu, ɓì ɓùtakɛn ɗi bwaɓ ɓi suùrɛ̀n ɓi zi; fɔɔnnɛ ki kighà lɛ kìlànà ki zi kifog ki ɓi ɓìlànà ɓiraa ki ɗig, gàɓ ì kìraa ìnɛ ɓi ɓìte ɓìcèm ɓi ɓi ziinɛ ɓi ɗig, ɓyaaɓi ɓìcèm ɓi ɓi ɓaghà cem ɓi ɗig.
Ŋwaàfìtom a kìɓɛ̀ɛ̀ a rɔŋ ɗyam, ɓɛ pig rìkuu ɗi coo dòn diɗɛŋ ɗi ɗi roòròòghà, ɓi rìɓày à kìkòn. Fɔlɔɔ nnɛ gàɓ ì kìraa ìnɛ ɓi mɛ̀nig mɛcèm mɛ ɓi rìɓày à kìkòn ì ghalà bwaɓ, 
gàɓ ì kìraa ìnɛ ɓi ɓyom ɓìcèm ɓi ɓi ghɛghɛ̀ɓkà ɓi rìɓày à kìkòn ì cuughà, gàɓ ì kìraa ìnɛ ɓi ɓìkɔm ɓìcèm ì ɗyogà.
Nni ŋwaà-fìtom à kìraa à rɔgà ɗyam, coo fyɛy fi kɔsɛ̀n yì aɗyoo, fi roòròò yɛ̀ɛ baɓ; fyɛy fiǹ fi kpighà ɓi gàɓ ì kìraa ìnɛ ɓi ɓɛ̀rìɓày rì mɛ̀syòm mɛ̀cèm mɛ ɓi ziinɛ. 
Fyɛy fiǹ fi ɓaghà ɗii lɛ kìte ki lòlolɛn, fɔɔnnɛ ɓum lɛɛ̀gwey ɓɛ cuughà ɓi rìnɔ ɗi ɓɛ nɔnɔ̀ghà mɛ̀nig mɛ mɛ sukà mɛǹ kìlòloli yɛ̀ɛ ɓaŋ.
Nni ŋwaà-fìtom a kìnìn à rɔgà ɗyam, kìlànà kìfog ki ɓi ɓìlànà ɓi ŋwos ɓi kiraa, rì kìfog ki ɓi ɓìlànà ɓi ŋwii ɓi kiraa, rì gàɓ ì kìraa ìnɛ ɓi tyɔɛy ticèm, ɓi ɓuɓìghà; gàɓ ì kìraa ìnɛ ɓi rìlònlòm ɗi ɓyom ɓìn, ì ghaɓɓɛ̀n; fɔɔnnɛ gàɓ ì kìraa ìnɛ ɓi kìtɛɛtɛn ki ŋwos i ɓuɓìghà, ki kilɛ̀n tì girig fɔlɔɔ ɓi ɓɛg ànɛ à-ru. 
Nni ǹseesèèghà tì, ǹwog di bèè i fììlì yɛɛ̀ lɛŋlɛŋ ɓi ɗyoo ɓi ɗùm, ì kpaakpàà jɛ̀ɛ̀ aɗyoo lɛ: Nyìighnyìg! Nyìighnyìg! Nyìighnyìg rì ɓumɓɛ ɓi ziinɛ ɓisuu gom ì mam mɛ ɓum ɓɛ titom ɓɛ kiraa ɓɛ siitòn ɓɛ ri ɓiì rɔŋì.
Ŋwaàfìtom a kìtaǹ à rɔgà ɗyam; fɔɔnnɛ ǹghɛngà fyɛy fi fi kɔsɛ̀ngày aɗyoo fi kpi ɓi zi; nni ɓɛ tekà fìɗìɓà fi ɓi coo riɓee ɗi rimɛn, ɓɛ fa rì fyɔ. 
Fɔɔnnɛ fyɛy fi ŋwaɗkà coo riɓee ɗiǹ. Coo fisilì fi tumɛ̀n rìsyoo ɓi rìɓee ɗiǹ lɔn yɛ̀ɛ fìsilì fi fi riì ɓi kìgɛ̀ŋ ki ɗuu, fìsilì fiǹ fi fiìzì lɛ rì ŋwos rì bɛ̀ɛ̀bɛ̀ɛ̀. 
Ɓìtàtàɗ ɓi kpagày ɓi fìsilì fiǹ, ɓi saàtɛ̀n ɓi zi, nni ɓɛ faghà ɓìtàtàɗ ɓiǹ ìtèɗ wu wu pisɛɛ rì ìtèɗ wu tìrèè ti zi. 
Ɓɛ kpaa ɓìtàtàɗ ɓiǹ lɛ, ɓyɛ̀ kɛɛ̀ kòm caaɓi ki ɓi ziinɛ nsoò kìfog, nsoò kìtìbag, nsoò kìte kidɛŋ, lɔŋ ɓumɓɛ ɓɛ yin ɗi sìtam̀ à Bɛ̀ll ɓisu ɓɛɛ̀ɓɛ ɓi ghɛɛ̀sɛɛ kì kìi kiɓe ɓɔ rì ɓɔ. 
Ɓɛ faghà ɓi ɓyɔ ìtèɗ wulɛ ɓyɛɛ cuusi ɓumɓɛ̀n, kìɓan kifog ɓɛ faghà ɓyɔ ìtèɗ wulɛ ɓyɛɛ wogsi ɓɔ rìkɛŋ ɓɛ̀bimiɗ ɓɛ ɓɛ̀ŋwii ɓɛtaǹ, nni rìkɛŋ ɗi ɓi ghɛɛ̀sɛ̀ngà kì wogsii ɓum ɗi ri rìkɛŋ ɗi mum à ti à wokì di fìrèè fi taɓi nyi. 
Ɓi mɛ̀ru mɛ̀n, ɓum ɓɛ ri kaakaa gɛ bee inɛ lɛ ɓɛɛ wu, ɓɛ̀ kɛɛ̀ ghɛn ki kɔnkɔ̀n ɓɔ lɛ ɓɛɛ cuu, wɔ̀lɛ rìwu ɗi ghɛŋì ɓɔ fìràɓ. 
Ɓìtàtàɗ ɓiǹ ɓi ɓaghà yɛ̀ɛ zòm yi kimbɛ̀rɛ̀ yi yi ri yì pègsɛn lɛ yɛɛ kɛǹ wɛ̀y. Mɛ̀to mɛ ɓyɔ mɛ ɓaghà rì ɓɛ̀tàm ɓɛ rikem ɓɛ ɓɛ ɓaghà lɔŋ yɛ̀ɛ gol, mɛ̀su mɛ ɓyɔ mɛ ɓa yɛ̀ɛ mɛ̀su mɛ ɓum. 
Ɓi ɓaghà rì tyòŋ yɛ̀ɛ tyòŋ ti giɓ, ɓyɔ rì min yɛ̀ɛ mɛ kimonɗo. 
Dwey yi ɓitàtàɗ ɓiǹ yi ɓaghà fɛlɛ yɛ̀ɛ yi ri yì pàmgakɛn ri bɔŋ; mɛ̀keɓ mɛ ɓyɔ mɛ kikì gom lɔŋ yɛ̀ɛ ɓyalig ɓi kìtuu ki zòm yi kimbɛ̀rɛ̀ yɛɛ̀ tùtug mɛ̀ree rì mɛ̀ree lɛ yɛɛ kɛǹ kì ɗùu wɛ̀y. 
Ɓìtàtàɗ ɓiǹ ɓi ɓalàkà rì mɛ̀ghey mɛ mɛ pisɛ̀ngà rì tìrèè, mɛ̀ghey mɛncèm mɛ ɓalàg rì ɓìlɔ̀ɔ̀, nni ɓi mɛ̀ghey mɛ̀n innɛ ìtèɗ wulɛ ɓɛɛ wogsi ɓum rìkɛŋ ɓɛ̀ŋwii ɓɛtaǹ, wu ɓaghà. 
Rìfòm ɗi ɓitàtàɗ ɓiǹ ɗi ri ŋwaà-fìtom anɛ ɓi rìɓee ɗi rimɛn anɛ à rì ɗii ɓi rì Ebìreegh lɛ Aɓadon, ɓi rìgìrɛg lɛ Apolyɔŋ .
Ǹtɔɓ wu ǹtonto wu mɛ ghaàgh, nni wɔ̀lɛ mɛ̀tɔɓ mɛdɛŋ mɛɓɛɛ̀ mɛ ri tìì ajɛ̀m ì wiǹ.
Fɔɔnnɛ ŋwaà-fìtom a kìtaàfog à rɔgà ɗyam, ǹwog di jɛ̀ɛ̀ ì pɛ̀sɛɛ yì ɓi mɛ̀tɔŋ mɛ kinìn mɛ ɓi com ki gol rì gol ki ɓɛ ntɔ̀ngì ɓyom miì ɓi rìɓɔgsì ɗi Bɛ̀ll, com kìn kɛɛ rɛrɛ̀lìghà Bɛ̀ll asu. 
Jɛ̀ɛ̀ ì kpaa ŋwaà-fìtom a kìtaàfog anɛ à ɓaghà rì ɗyam lɛ: Fùmi ɓum ɓɛ titom ɓɛ kinìn ɓɛ ɓɛ ri ɓɛ̀kàgakɛn bɛn ɓi coo riɓày ànɛ lɛ Efirat. 
Nni ɓɛ fumìghà ɓum ɓɛ titom ɓɛ kinìn ɓɛǹ, ɓɛ ɓaghà di ɓɛ mɛ ɓùŋɛn ɓisuu cààmɛ̀n kiǹ, rì gòn inɛ̀n, rì ŋwii ànɛ̀n, rì bèg ìnɛn, lɛ ɓɛɛ cuùsi gàɓ ì kìraa ìnɛ ɓi ɓum ɓɛ̀cèm ɓɛ ɓi ziinɛ. 
Bàlì ì ɓɛ̀ɗùù wɛ̀y inɛ ɓi nɗaŋ wu ɓɛsujàà wu wu ɓaghà rì zòm yi kimbɛ̀rɛ̀ ì ɓaghà ɓum ɓɛ̀mìlìyɔŋ ɓɛ̀hɔnɗɛ̀ɗ ɓɛɓɛɛ̀, ǹwokà di ɓɛ faa bàlì ì ɓɛ̀sujàà ɓɛǹ. 
Fɔɔnnɛ ɓi ɓìɓan ɓi ǹseesèèghà ɓiǹ yɛ̀ɛ ɓìdɛ̀ndɛm, ǹghɛngà zòm yi kimbɛ̀rɛ̀ rì ɓumɓɛ ɓɛ ɓaghà miì aɗyoo; ɓumɓɛ̀n ɓɛ ɓaghà ɓɛ̀pàmɓɛn dwey rì bɔŋ yi yi ɓaghà lɛ yɔ yì ɓàŋ yɛ̀ɛ ɗuu, yɔ bùrum ɓi mis yɛ̀ɛ gɔ̀g ìnɛ lɛ yàsɛŋtɛ̀, yɔ tì ɓi mis yɛ̀ɛ ǹdùsi. Mɛ̀to mɛ zòm yi kimbɛ̀rɛ̀ yiǹ mɛ ɓaghà yɛ̀ɛ mɛ̀to mɛ ɓimonɗo, fɔɔnnɛ ɗuu rì fìsilì rì ǹdùsi ɓi fafàŋìghày yɔ ɓi myɔm. 
Ɓìɓeɓtàg ɓi ɓyom ɓi kiraa ɓi lɛ rì ɗuu rì fìsilì rì ǹdùsi ɓi ɓi kpaŋkpàŋgày ɓi myɔm mɛ zòm, ɓi cuusìghà gàɓ ì kìraa ìnɛ ɓi ɓumɓɛ ɓi ziinɛ. 
Ɓisuulɛ ìtèɗ wu zòm yiǹ wu ri lɛ rì ɓi myɔm rì ɓi mɛ̀ghey; mɛ̀ghey mɛ yɔ mɛ ri yɛ̀ɛ nyoo, mɔ rì mɛ̀to, mɛ̀to mɛ̀n mɛɛ̀mɛ mɛ̀ghey mɛ̀n mɛ ri lɛ mɛ ki kìɓe miì. 
Ɓum ɓɛmɓog ɓɛ ɓìɓeɓtàg ɓi ɓyom ɓìn ɓi cuusìghà ɓi, ɓɛ ɓengà kìlɔ̀ɔ̀ghrɛɛ mɛrem lɛ ɓɛɛ caɗ ɓìnùn ɓi ɓɔmiɗ ɓɔ yɛɛ syaagh rì ɓyàg ɓyaa; fɔɔnnɛ ɓɛ kɛngà lɔŋ beèbɛ̀y ɗì rìɓɔɔ̀ɓɔ̀gsì ɗi ɓiɓeɓtàg ɓi mɛghay, rì ɓìnùn ɓi ɓi ri ɓì syaghɛn ri gol nsoò lɛ rì swiɗ à mɔ̀ɔ̀ni, nsoò lɛ rì bɔŋ idɛŋ, nsoò lɛ rì gɔ̀g, nsoò lɛ rì kìte; ɓìnùn ɓiǹ ɓyɛɛ yin lɛ ɓi ghɛnɛ̀n, ɓyɛ̀ kɛɛ̀ wooghrɛn, ɓyɛ̀ kɛɛ̀ ki kɛ̀ɛ̀ghi. 
Ɓɛ ɓengà kì lɔ̀ɔ̀ghrɛɛ mɛrem lɛ ɓɛɛ caɗ rìwowèy ɗi ɓum, rì ɓìɓan ɓi kifuu rì tìsɔ̀mɔ̀g, rì wii.
Nni ǹghɛngà kìtèetèɗ ki ŋwaà-fìtom kidɛŋ di kɛɛ̀ sɛnsɛn yi aɗyoo, kì waatɛn kikwìɗ, ǹsyèɗ wu ɓaghà nyi wu gheniyɛn ɓi nto, ìsu wu lonlòm yɛ̀ɛ ŋwos, mɛ̀kòò mii mɛ ɓa yɛ̀ɛ mɛ̀kwìy mɛ ɗùù. 
À ɓaghà rì maa kaàtà ǹŋwàrɛn ɓi càg; à kìghà lɛ, à rɛsì ìkòò wii wu weèlem ɓi rìɓày à kìkòn, wu kimɛŋ ɓi zi ì zɛy, 
nni à nyàmgà jɛ̀ɛ̀ aɗyoo lɔŋ yɛ̀ɛ kìmonɗo kɛɛ̀ nyàmgì, lɔŋ yɛ̀ɛ à nyàmgà fɔlɔɔ, baàbàn yi kitaàɓɛ̀ɛ̀ yi ɓog, gom ì ghaàgh. 
Yɛ̀ɛ baàbàn yi kitaàɓɛ̀ɛ̀ yi ɓokà fɔlɔɔ, m̀mɛɛ̀ kìghà lɛ nkaǹ, nni ǹwokà jɛ̀ɛ̀ ìdɛŋ di ì rìì aɗyoo lɛ: Nyama kìɓan ki baàbàn yi kitaàɓɛ̀ɛ̀ yi kpaa kìn, kɔ̀ɔ kàn kɔ. 
Nni ŋwaà-fìtom ànɛ à ɓaghà ǹɗɛrɛliyɛn lɛ ìkòò wu ɓi rìɓày, wumbog a cɛɗ, à pɛ̀sìghà weèlem wìì aɗyoo; 
fɔɔnnɛ à kànɛ̀ngà bɛ̀ɗ ɓi ɗii ɗi roànɛ a ghɛghɛɓ fiɗyàɓ fikɔ̀ɔ̀, ànɛ à kìghà ɗyoo rì ɓyom ɓìcèm ɓi ɓi ri miì, à kì lɛ rì zi rì ɓyom ɓi ɓi ri miì, à kì lɛ rì rìɓày à kìkòn, rì ɓyom ɓi ɓi ri miì; à kànɛ̀ngà bɛ̀ɗ lɛ cààmɛ̀n ki lɛ ɓum ɓɛɛ ɓuŋɛn kaa ɓa ti ɓi, 
kìɓan kifog ɓi mɛ̀ru mɛ jɛ̀ɛ̀ ì ŋwaà-fìtom a kìtaàɓɛ̀ɛ̀ ì rì ɓiì wooghrɛɛ, di à ti lɛ à tumɛ̀n ɗìrɔŋ ɗi ɗyam, innɛ fèg à Bɛ̀ll ànɛ a ɓalag nyamɛn à ɓiì ronì lɔŋ yɛ̀ɛ à wogsìghà Syeesyee à Ɓɔlɛ ànɛ ɓi fèg ànɛn rì ɓɛ̀kpaŋzì-ɓìɓan ɓɛ ɓɛ ri ɓɛ̀kìì-ɓìsay ɓii. 
Nni jɛ̀ɛ̀ ìnɛ ǹwokà di ì rìì aɗyoo ì tòòghrɛ̀ngà tì rì mɛ̀ fɛlɛ̀: Kɛ̀na, u teɗ maa kaàtà ànɛ à rì ǹŋwàrɛn ɓi càg ki ŋwaà-fìtom anɛ à rì ǹɗɛrɛliyɛn lɛ rì ɓi rìɓày à kìkòn rì a cɛɗ. 
Fɔɔnnɛ ǹkɛ̀ngà yɛ̀ɛ ŋwaà-fìtom anɛ̀n ǹkpaa nyi lɛ a fa mɛ̀ maa kaàtà àncèm; nni à kpaaghà mɛ̀ lɛ: Tera nyi, u miǹ, à rì wɔ̀ ɓiì lòloli ɓi mɛ̀ɗyɔɔ, kìɓan kifog à yɛ̀yɛ̀y wɔ̀ ɓi ŋwɔm yɛ̀ɛ mɔ̀ɔ mɛ ilòò. 
Nni ǹtekà maa kaàtà ànɛ̀n ɓi càg ki ŋwaà-fìtom m̀mìn nyi; à ɓaghà mɛ̀ ɓi ŋwɔm yɛ̀ɛ mɔ̀ɔ mɛ ilòò, nni yɛ̀ɛ m̀mìngà nyi, mɛ̀ɗyɔɔ mɛ̀m mɛ tumɛ̀n rìlòlòèy. 
Fɔɔnnɛ ɓɛ kpaaghà mɛ̀ lɛ: Ki ghɛɛ̀sɛɛ lɛ u kpaŋzi tì ɓìɓan ɓi Bɛ̀ll ɓi ɓi seesee mɛ̀kuu mɛ ɓum lɛɛ̀gwey, rì ɓìlɔ̀ŋ lɛɛ̀gwey, rì mɛ̀fòm lɛɛ̀gwey.
Nni ɓɛ faghà min mɛ kìsyòŋ ki ki ɓaghà yɛ̀ɛ kìgeŋ, ɓɛ kpaa mɛ̀ lɛ: Kɛ̀na u feg lɛ rì naà-Bɛ̀ll, rì com ki ɓɛ ti ɓɛ tɔngì ɓìtuwe miì, ù ɓày ɓumɓɛ ɓɛɛ̀ ɓɔɔɓɔgsì Bɛ̀ll wɔɔ ɓi naa ìnɛ̀n. 
Wɔ̀lɛ ɓi ɓɛg ànɛ a nlɛmɓog wu ɓi dan, càra wɔ, kɔ̀ɔ fèg ɓisuulɛ ɓɛ faghà wɔ rì ɓìlɔ̀ŋ ɓi zɛy; ɓìlɔ̀ŋ ɓiǹ ɓyɛɛ ri ɓɛɛ̀dag bàn ì ǹtɛnɛn ɓɛ̀ŋwii mɛ̀tin mɛɓɛɛ̀ rì ɓɛɓɛɛ̀.
Fɔɔnnɛ ǹfaa gɛ ɓɛ̀wusìnɛ̀ɗ ɓɛm ɓɛ kiɓɛ̀ɛ̀ ìtèɗ wulɛ ɓɛɛ kpaŋzi ɓìɓan ɓi Bɛ̀ll mɛ̀ru tɔɔsìm ɓɛ̀hɔnɗɛ̀ɗ ɓɛɓɛɛ̀ rì mɛ̀ru mɛ̀tin mɛraa. 
Ɓɛ̀wusìnɛ̀ɗ ɓɛ kiɓɛ̀ɛ̀ ɓɛǹ ɓɔ yɛɛ ri mɛ̀ɗyèm mɛ olìvìyee mɛ kiɓɛ̀ɛ̀ rì ɓìrɛsì ɓi lamɓà ɓi kiɓɛ̀ɛ̀ ɓi ɓi rɛrɛlii ɓi mis mɛ Kan à ziinɛ. 
Nni i mum à kɔ̀ni lɛ a ki ɓɔ kìɓe, ɗuu ɗi kpaŋ yì ɓɔ ɓi myɔm, ɗi ɗigsì ɓɛ̀bènàbena ɓaa. Rìkuu ɗi riwù ɗìn ɗyɛɛ̀ɗi mum ǹcèm ànɛ à kɔ̀ni lɛ a ki ɓɔ kìɓe a rì ɓiì wiì. 
Ɓɛ ri rì ìtèɗ wulɛ ɓɛɛ sim ɗyoo lɛ bwey yɛ̀ kɛɛ̀ nɔ, ɓi mɛ̀ru mɛ̀cèm mɛ ɓɛɛ̀ kpaakpaŋzì ɓìɓan ɓi Bɛ̀ll; ɓɛ ki ɓa ri ìtèɗ wulɛ ɓɛɛ ghaàsi mɛ̀nig bwaɓ, ɓɛ ki ɓa ri ìtèɗ wulɛ ɓɛɛ rom yì rìkuu ɗi ntɔɓ ɗìcèm ɗi ɓɛ kɔni ɓi ziinɛ.
Yɛ̀ɛ ɓɛ ɓaa gɛ di ɓaa lègsi ki rèsii ɓiɓan ɓi ɓɛ yùu gɛ kì rèsii, fɔɔnnɛ nyàm ìnɛ ì kpaŋiì gɛ ɓi rìɓee ɗi rim ì faa gɛ ɓɔ rìbaŋì, ì cee ɓɔ ɓi-tèɗ, ì ki cuusi ɓɔ. 
Nni ɓìloŋ ɓyaa ɓi cɛnɛɛ gɛ ɓi nlɛmɓog wu coo bàn ìgwey inɛ ɓɛɛ̀ regi ɓi mɛ̀ghèy lɛ Sɔdɔm nsoò lɛ Egiɓtɛn ɓi jàŋ yɔ̀miɗ inɛ ɓɛ kpangà Kan wàà ɓi kɔrɔs. 
Ɓumɓɛ ɓi mɛ̀kuu mɛ̀cèm, rì mɛ̀pwìɗ mɛ̀cèm, rì ɓìtòkì ɓìcèm, rì ɓìlɔ̀ŋ ɓìcèm ɓɛ ri seesee gɛ ɓìloŋ ɓyaa à kpaŋ mɛ̀ru mɛraa rì kìden, ɓɛ̀ kɛɛ̀ gherɛn lɛ ɓɛɛ ɓom̀ ɓyɔ ɓi zɔ̀ŋ. 
Ɓumɓɛ ɓi ziinɛ ɓɛ ri nyààrɛɛ gɛ rì rìwu ɗyaa, ɓɛ wog kìrɔɔ; ɓɛ roòròmɓɛ̀n ɓyom ɓisuulɛ ɓɛ̀kpaŋzì-ɓìɓan ɓɛ kiɓɛ̀ɛ̀ ɓɛǹ ɓɛ tɔɓkà ɓumɓɛ ɓi ziinɛ yɛ̀ɛ mɛ̀nɔ̀ɓɔ̀.
Ajɛ̀m ì mɛ̀ru mɛ kiraa rì kìden mɛ̀n, ǹghay àdɛŋ ànɛ à rì nghay à cɛɓ à pɛ̀sɛ̀ngày yɛ̀ɛ Bɛ̀ll, à ɗiŋì ɓi ɓɔ, ɓɛ ki pɛ̀sɛn aɗyoo, ɓɛ rɛlì mɛ̀rɛy, fɔɔnnɛ coo iris wu ɓangà ɓumɓɛ ɓɛ seesèèghà ɓɔ. 
Nni ɓɛ wokà di coo jɛ̀ɛ̀ ì rìi aɗyoo, ì kpaa ɓɔ lɛ: Ɓɔɔghnay fɛ. Fɔɔnnɛ ɓɛ ɓɔkà aɗyoo ɓi ɓìkwìɗ ɓi mis mɛ ɓɛ̀bènàbena ɓaa. 
Ɓi cààmɛ̀n kɔm̀ kiǹ, zi i nyɛ̀ŋɗɛ̀ngà rì ìtèɗ; kìlànà ki bàn kìfog ki ɓi ɓìlànà ɓi kintɛ̀ɗ ɓi ɓi bàn ìnɛn ki waàrɛ̀n, ɓum ɓɛ̀tɔɔsìm taàɓɛ̀ɛ̀ ɓɛ cuu, ɓi rìnyɛ̀ŋɗɛ̀n ɗi zi i nyɛ̀ŋɗɛ̀ngà ɗiǹ, ɓɛ̀ro ɓɛmbog ɓɛ risì, ɓɛ fa Bɛ̀ll ànɛ aɗyoo rìkem.
Ǹtɔɓ wu kiɓɛ̀ɛ̀ wu mɛ ghaàgh, nni ǹtɔɓ wu kiraa wɔ yɛɛ nɔ̀ɔnɔɔ̀tìì lɔŋ ɓigomìnɛ.
Nni ŋwaà-fìtom a kìtaàɓɛ̀ɛ̀ a rɔgà ɗyam; fɔɔnnɛ ɓyoo jɛ̀ɛ̀ ɓi ɓaghày ɓi ɗyoo ɓi ɗùm, ɓi kpaakpàà lɛ: Kìlàmì ki zi ki cee ɓi ɓyàg ɓi Kan wìs, rì Mèsii wìì. À ɓiì làmii fiɗyàɓ fikɔ̀ɔ̀.
Ɓɛ̀sɛ̀ɛ̀mɛn ɓɛ ritin ɗì ɓɛnin ɓɛ ɓɛ kɔkɔ̀rìghà Bɛ̀ll asu ɓi mɛ̀kɔ̀ɔ̀ maa mɛ rilàmì, ɓɛ kpilàkà, ɓɛ ɓakì mɛ̀su maa ɓi zi, ɓɛ ɓɔgsì Bɛ̀ll. 
Di ɓɛɛ̀ kpaakpaa lɛ: Tì faa wɔ̀ ɓìtògsɛ̀n Kan Bɛ̀ll à ìtèɗ wucèm, ànɛ à rì, ànɛ à ki ɓaghà, wɔ̀ɔ nɗèsii coo itèɗ wɔɔ, ù rèsì kìlàmì kɔɔ. 
Ɓìlɔ̀ŋ ɓi wokà bim, kìɓan kifog, cààmɛ̀n ki lɛ bim yɔɔ̀ yɛ̀ɛ ghɛnɛn ki yuù, rì ki lɛ u yɔm̀ ɓìloŋ; rì cààmɛ̀n ki lɛ u leɓ ɓɛ̀kìì-ɓìsay ɓɔɔ ɓɛ lɛ ɓɛ̀kpaŋzì-ɓìɓan, rì ɓɛ̀gherɛ̀n rì ɓumɓɛ ɓɛ ti ɓɛ nigì ɗii ɗyɔɔ, lɛ rì ɓɔɓti rì ɓɛ̀sɛ̀ɛ̀mɛn; cààmɛ̀n ki lɛ u cuùsi ɓumɓɛ ɓɛɛ̀ yooyogsì ziinɛ ki kpaŋi.
Nni naà-Bɛ̀ll ìnɛ ì rì ɓi ɗyoo ɓi ɗùm ì ŋwàrɛ̀ngà, fìkɔrɔŋ fii fi riràrɛ̀n fi seèsèèrɛ̀n yì ɓi naa yìì ɓi ɗùm. Fɔɔnnɛ ŋwàaŋwàɗ à tumɛ̀ngà rìŋwàŋwàɗ, ɓyoo gom ɓi jɛ̀ɛ̀ ɓi ghaghààgh, baàbàn ì ɓoɓòg, zi i nyɛ̀ɛ̀nyɛ̀ŋɗɛ̀n, bol ì gɔ̀g ì sùùsùùrɛ̀n.
Coo kifèèghrɛnà ki resɛ̀ngà ɓi ɗyoo ɓi ɗùm; giɓ ŋ̀waatɛn ŋwos yɛ̀ɛ kìlàà, ŋwii à lònlòm nyi a mɛ̀kòò-zi, tàm à rìkem ànɛ à ɓaghà rì tyɔɛy ntɛ̀ɗ rì tiɓɛɛ̀ nyi ɓi nto. 
Giɓ anɛ̀n à ɓaghà rì ɗyem, à ki kuukugsɛ̀n lɛ ɗyem ɗi kikìghà nyi à wowòg rìkɛŋ ɗi giɓ a woki ɓi rìyay.
Fɔɔnnɛ kìfèèghrɛnà kidɛŋ ki resɛ̀ngà tì ɓi ɗyoo ɓi ɗùm; coo kinààgɔ̀n kɛɛ ɓaghà, ki ɓaŋɓàŋ yɛ̀ɛ ɗuu, kɔ mɛ̀to taàɓɛ̀ɛ̀, mɛ̀tɔŋ ǹtɛ̀ɗ; nni ɓi mɛ̀to mɛ kitaàɓɛ̀ɛ̀ mɛǹ, ɓɛ̀tàm ɓɛ rikem ɓɛ ɓalàkà miì. 
Ǹghey wu kinààgɔ̀n kiǹ wu wɔɔwɔ̀ɔ̀rɛ̀ngày rì gàɓ ì kìraa ìnɛ ɓi tyɔɛy ticèm ti aɗyoo, wu suùsùùrì tyɔ ɓi zi. Kìnààgɔ̀n ki rɛlìghà giɓ anɛ à ɓoŋɓòŋgà rìyay ànɛ̀n asu lɛ i à yali, kɛɛ sokɛn man. 
Giɓ a yalà man à baŋì, ànɛ à ghɛ̀ɛ̀sɛɛ kì kɛ̀ɛkɛɛ̀sì ɓìlɔ̀ŋ ɓìcèm rì gbaǹ ànɛ à rì ǹkìyɛn ɗi bɔŋ. Nni ɓɛ ki ɓɔkà rì man wiì ànɛ̀n yɛ̀ɛ Bɛ̀ll rì ɓi kɔ̀ɔ̀ wii wu rilàmì. 
Fɔɔnnɛ giɓ anɛ̀n à ghɛŋìghà ɓi-reɓ, wɔɔnnɛ jàŋ inɛ Bɛ̀ll à pègsɛ̀ngà nyi ì ɓaghà, lɛ à rì wɔɔ ɓiì ɗiɗii à kpaŋ mɛ̀ru tɔɔsìm ɓɛ̀hɔnɗɛ̀ɗ ɓɛɓɛɛ̀ rì mɛ̀ru mɛ̀tin mɛraa.
Fɔɔnnɛ wɛ̀y wu ɗuurɛ̀ngà ɓi ɗyoo ɓi ɗùm; Mikaɛl rì ɓum ɓii ɓɛ titom ɓɛ ɗùùghà ri kìnààgɔ̀n. Kìnààgɔ̀n girig, ki ɗuughà wɛ̀y wiǹ rì ɓum ɓii ɓɛ titom, 
kìɓan kifog, àa kìnààgɔ̀n kɔ yɛɛ ceeghà ɓi-tèɗ; fɔɔnnɛ ɓɛ ɓatìghà ɓi ri jàŋ i ǹkɔ̀riyɛn aɗyoo. 
Nni ɓɛ tyɔkày coo kinààgɔ̀n kiǹ, fìɗyàɓ fi nyoo fìn, fi fi ri ɗii lɛ ǹɗèm nsoò lɛ Satàn, nnyɛɛ ri ǹ-yègsì zi bimiɗ ìnɛ ɓum ɓɛɛ̀ ghɛghɛɓ miì, ɓɛ tyɔkày nyi ɓi zi, ɓɛ ki tyɔg yi girig ɓum ɓii ɓɛ titom ǹɗaŋ ri nyi.
Fɔɔnnɛ ǹwokà di coo jɛ̀ɛ̀ kɛɛ̀ kpaakpaa yi ɓi ɗyoo lɛ: Cààmɛ̀n ki gòri rì ìtèɗ, rì kìlàmì ki Bɛ̀ll, kɛɛ ti lɛ ɓigomìnɛ, rì ìtèɗ wu rilàmì ɗi Kiris wìì, ɓisuulɛ ɓɛ mɛ tyɔg roànɛ à ti à sɔmàg ɓɛ̀geni ɓis, lɛ nnyɛɛ nti à sɔmàg ɓɔ yɛ̀ɛ ìru yɛ̀ɛ ŋwos, ɓi mis mɛ Bɛ̀ll. 
Ɓɛ mɛ yag nyi ɓi wɛ̀y lɛ bwaɓ yi Man à jɔ̀ɔ̀, rì jɛ̀ɛ̀ ìnɛ ɓɛ nɗèresii saaɗ ànɛ miì; ɓɛ nki keesii ɓi ɓyɛɓ ɓyaa à kpaŋ lèg ànɛ lɛ ɓɛɛ risi rìwu. 
Kìɓan kiǹ kɛɛ̀ki ɗyoo, rì mìni ɓumɓɛ ɓì kɔ̀kɔrii aɗyoo, ɓì ghɛ̀ɛ̀sɛɛ kìnyàànyaa! Nyìighnyìg rì ziinɛ, ɗì rìɓày à kìkòn, ɓisuulɛ Satàn a mɛ sɛn yi a lɔ̀ŋkin, ǹwoghɛn coo bim lɛ à yii lɛ, cààmɛ̀n kii ki mɛ rɔ̀ɓ lɛsàg.
Yɛ̀ɛ kìnààgɔ̀n ki ghɛngà lɛ ɓɛ tyɔghiì kɔ ɓi ziinɛ, nni ki ɓɛɓsɛ̀ngà rì giɓ anɛ à yalà man baŋì. 
Fɔɔnnɛ ɓɛ faghà giɓ anɛ̀n kìɓɛ̀ɛ̀ ki mɛkeɓ ki coo bèè i fììlì, lɛ a lɛŋ ɓi-reɓ, ɓi jàŋ inɛ ɓɛ ri nyi ɓiì mɛnii bèg yiraa rì kìden, fìràɓ ri nyoo. 
Fɔlɔɔ nnɛ nyoo ì looghày giɓ anɛ̀n mɛ̀nig ajɛ̀m yɛ̀ɛ rìɓày lɛ di rìɓày a ɓɛǹ ɗì nyi. 
Kìɓan kifog zi i rùnɛ̀ngà giɓ, ì ghasì ŋwɔm ì mìn rìɓày ànɛ kìnààgɔ̀n kiǹ ki looghày a ŋwɔm̀. 
Fɔɔnnɛ kìnààgɔ̀n ki wokà bim ri giɓ anɛ̀n ki ki kɛ̀n ki kpaŋì dòò yii wɛ̀y, rì ɓum ɓɛ̀cèm ɓɛ ɓɛ ti ɓɛ ɓegì ɓìdɔ̀gsɛna ɓi Bɛ̀ll rì saaɗ ànɛ Yeesus à rèsìghà. 
Fɔɔnnɛ ǹghɛngà di nyàm ìdɛŋ yɛɛ̀ kpaŋkpaŋ yi ɓi rìɓày à kìkòn; ì ɓaghà mɛ̀tɔŋ ǹtɛ̀ɗ, rì mɛ̀to taàɓɛ̀ɛ̀, mɛ̀tɔŋ mɛ yɔ̀ mɛǹ mɛ ɓalàkà rì ɓɛ̀tàm ɓɛ rikem, mii mɛ tifena ɓisuu Bɛ̀ll mɛ ɓalàkà mɛ̀ kàngakɛn ɓi mɛ̀to mɛ nyàm ìnɛn.
Nyàm ìnɛ ǹghɛngà ìnɛn ì pisɛ̀ngà ǹgɔn, mɛ̀kòò mɛ yɔ̀ mɛ ɓa yɛ̀ɛ mɛ̀kòò mɛ kpaò, ŋwɔm wu yɔ̀ wu ɓa yɛ̀ɛ ŋwɔm wu kimonɗo. Kìnààgɔ̀n ki tekà lɛ, rì ìtèɗ wu ki ɓaghà rì wɔ, rì ìkɔ̀ɔ̀ wu rilàmì, rì coo itèɗ wu rilàmì, ki fa nyàm ìnɛn. 
Nni ǹghɛngà kibog ki ɓi mɛ̀to mɛ nyàm ìnɛn rì coo beŋ i nfin, kìɓan kifog ɓɛ wɔɔ̀zìghà coo beŋ inɛ̀n. Zi bimiɗ ì kuùkùùghràg nyàm ìnɛn, ì ki nɔ̀ɔ̀ti yɔ̀. 
Fɔɔnnɛ ɓum ɓɛ̀cèm ɓɛ kɛngà kìɓaàgh mɛ̀ɗu ɓi mis mɛ kinààgɔ̀n ɓɛ ɓɔgsì kɔ, ɓisuulɛ ki faghà ìtèɗ wu rilàmì rì nyàm ìnɛn; nni ɓɛ ɓakà girig nyàm ìnɛn mɛ̀ɗu asu di ɓɛɛ̀ kpaakpaa lɛ: Ghɛn yɛɛ ri lɛ à ɓa yɛ̀ɛ yɔ̀? Ghɛn yɛɛ ki rì lɛ à ɗùù rì yɔ̀? 
Nni ɓɛ faghà nyàm ìtèɗ wulɛ yɛ̀ɛ kpaàkpaa ɓìɓan ɓi mɛ̀càŋà, ì feèfèngì Bɛ̀ll. Ɓɛ ki fa ti yɔ̀ ìtèɗ wulɛ, yɛ̀ɛ lami ɓɛ̀ŋwii mɛ̀tin mɛɓɛɛ̀ rì ɓɛ̀ŋwii ɓɛɓɛɛ̀. 
Nni ì pinìghà ŋwɔm lɛ yɛ̀ɛ fengi Bɛ̀ll, rì ɗii ɗi Bɛ̀ll, rì kìnuugh ki Bɛ̀ll, rì ɓum ɓɛ̀cèm ɓɛ ɓɛ ri ɓi ɗyoo ɓiɗùm. 
Ɓɛ ki fa nyàm ìnɛn ìtèɗ wulɛ yɛ̀ɛ ɗuùzi ɓɔ wɛ̀y, ì yag ɓɔ. Ɓɛ fa yɔ̀ ìtèɗ wu yɛ̀ɛ lami ɓumɓɛ ɓi mɛ̀pwìɗ mɛ̀cèm, rì mɛ̀kuu mɛ̀cèm, rì ɓìtòkì ɓìcèm rì ɓìlɔ̀ŋ ɓìcèm. 
Ɓum ɓɛ̀cèm ɓɛ ɓi ziinɛ, ɓɛ mii maa mɛ ka ɓaghà ɓi mɛ kànɛn ɓi kaàtà à cɛɓ à Man à jɔ̀ɔ̀ ànɛ ɓɛ wolà, à tumɛ̀n a rìyàghɛ̀n ɗi zi, ɓɛ ɓaagh gɛ mɛ̀ɗu ɓi zi ɓɛ ɓɔgsì nyàm ìnɛn. 
I ŋwaà rì rì mɛ̀reè à wog.
I mum à yalɛ̀ngà lɛ à kɛ̀ɛ gɛ rìkpàn, à rì ɓiì kɛ̀ɛ, i ŋwaà woli mum rì gafàg, ɓɛ woli gɛ nyi rì gàfàg. Cààmɛ̀n ki ɓɛ̀gherɛ̀n ɓɛ ghɛɛ̀sɛɛ kì sììrɛɛ, ɓɛ ki ɓa ri ǹtyweeyi kɛɛ̀ki.
Nni ǹghɛngà nyàm ìdɛŋ di yɛɛ̀ kpaŋkpaŋ yi ɓi zi, Nyàm ìnɛn ì ɓaghà mɛ̀tɔŋ mɛɓɛɛ̀rɛn yɛ̀ɛ mɛ̀tɔŋ mɛ man à jɔ̀ɔ̀, ì ki tòtog yɛ̀ɛ kìnààgɔ̀n.
Ì kìkìghà kìsay ri ìtèɗ wu rilàmì wu nyàm ì ǹtonto, ɓi mis mɛ nyàm ìncèm ìnɛn. Ì ki kàŋkaŋ zi, ri ɓumɓɛ miì lɛ ɓɛɛ ɓɔgsi nyàm ì ǹtonto ìnɛ ì ɓaghà rì coo beŋ i ǹfin ìnɛ ɓɛ ɓooghà ì wɔ̀n. 
Ì kìkì ɓɛ̀koŋnyoo ɓɛ ɓiɓan, à kpaŋ lɛ yɛ̀ɛ kɔsag yì ɗuu ɓi ɗyoo, ɗyɛɛ sɛǹ yì ɓi ziinɛ, ɓum ɓɛ̀cèm ɓɛ seesèè. 
Ì yègsì ɓumɓɛ ɓi ziinɛ rì dàm yi ɓɛ faghà yɔ̀ itèɗ wulɛ yɛ̀ɛ kiki ɓi mis mɛ nyàm ì ǹtonto di yɛɛ̀ kpaakpaa ɓumɓɛ ɓi ziinɛ lɛ ɓɛɛ ki kìfèèghrɛnà ki nyàm ìnɛ ɓɛ kpɛɛ̀ghà rì gàfàg ì ki ghɛɓ. 
Ɓɛ faghà nyàm ìmbog ìnɛ̀n ìtèɗ wulɛ yɛ̀ɛ ki lɛ kìfèèghrɛnà ki nyàm ì ǹtonto kɛɛ nyɛɛ̀nyɛ̀ŋɗɛ̀n lɛ di kɛɛ toòghrɛn ki ki lɛ, ɓɛɛ cuusi ɓum ɓɛ̀cèm ɓɛ ɓɛ ɓeni kìɓɔgsii kifèèghrɛnà ki ncèm kiǹ. 
Nyàm ì kìɓɛ̀ɛ̀ inɛ̀n ì kàŋkàŋgà lɛ rì ɓɔɓti rì ɓɛ̀sɛ̀ɛ̀mɛn rì ɓɛ̀guŋgum rì ɓɛ̀soghàsogha, rì ɓumɓɛ ɓɛ yin ɓɛkpàn rì ɓɛ̀roɓɛ ɓɛ ri ɓɛ̀kpàn, lɛ ɓɛ̀sɛ̀ɛ̀ ɓɛ̀cèm ɓɛɛ ɓalag rì kìrèmzɛnà ɓi càg ki weèlem, rì ɓisù, 
rì tì lɛ mum kɛ̀ɛ ɓa ri bee inɛ lɛ a lag com nsoò lɛ a kaɓ, di à yin ɗi kìrèmzɛnà kiǹ, kɛɛ ri ɗii ɗi nyàm ìnɛn, nsoò lɛ bàlì ì ɗii ɗi nyàm ìnɛn.
Cààmɛ̀n ki lɛ mum a womzɛn kɛɛ̀ki, ŋwaànɛ à wom̀zɛɛ, a kaà lɛ à tanɛ̀n bàlì ì nyàm ìnɛn, ɓisuulɛ bàlì ìnɛn ì rì bàlì ì ɗii ɗi mum. Bàlì yìì inɛ̀n ì rì ɓɛ̀hɔnɗɛ̀ɗ taàfog rì mɛ̀tin mɛraa rì taàfog.
Nni ǹseesèèghà, ǹghɛn Man à jɔ̀ɔ̀ ǹɗɛrɛliyɛn ɓi dòn ì Siyon, ǹɗaŋ ri ɓum ɓɛ̀tɔɔsìm mɛ̀tin taàɓɛ̀ɛ̀ rì ɓum ɓɛ̀tɔɔsìm ɓɛnin; ɓi mɛ̀su mɛ ɓumɓɛ̀n ɗii ɗii, rì ɗii ɗi Seŋi mɛ ɓaghà mɛ̀ kànɛn. 
Fɔɔnnɛ ǹwokày jɛ̀ɛ̀ aɗyoo di yɛɛ̀ wɔ̀ɔ̀wɔɔ yi yɛ̀ɛ ɓìkus ɓi riɓày, ì pisɛ̀n tì coo gom ì baàbàn; gom ìnɛ ǹwokà ìnɛ̀n ì ɓaghà fɛlɛ yɛ̀ɛ fìloŋ fyɛɛ̀ fi ɓum ɓɛɛ̀ ɓoɓòg. 
Ɓumɓɛ̀n ɓɛ kɛkɛ̀ghìghà fyem fi nyɔn di ɓɛ rɛrɛlii asu wu ikɔ̀ɔ̀ wu rilàmì, rì nyàm yi kinìn, rì asu wu ɓɛsɛ̀ɛ̀mɛn ɓɛ ɓum. Ŋwaàdɛŋ à ɓaghà ɓi lɛ à yilàg fyem fìn, i ki yin lɛ ɓum ɓɛ̀tɔɔsìm mɛ̀tin taàɓɛ̀ɛ̀ rì ɓum ɓɛ̀tɔɔsìm ɓɛnin ɓɛ à kwèɗkà ɓi ziinɛ. 
Ɓumɓɛ̀n ɓɛɛ tɔɓɓɛ̀ngà ɓi tifin rì ɓɛyìɓ; ɓɛ ri ɓumɓɛ ɓɛ yii ɓi ɓɛyìɓ; ɓɛɛ̀ nɔ̀ɔnɔɔ̀tì Man à jɔ̀ɔ̀ jàŋ bimiɗ ìnɛ à kɛ̀ɛ. Ɓɛ ɓaghà ɓɛ̀kòrɛn ɓi nyìinyìm à ɓum lɛ ɓɛɛ ɓa fɛlɛ yɛ̀ɛ ɓumɓɛ ɓɛ ri ɓìɗùn ɓi ǹtonto ɓisuu Bɛ̀ll rì ɓisuu Man à jɔ̀ɔ̀, 
fɔɔnnɛ ŋwɔm wu roàdɛŋ wu kpaaghà ɓi kiɓan ki ɓɛpwàà; ɓɛ ri ɓumɓɛ ɓɛ ri kɛ̀ɛ̀ bɛ̀lɛn.
Fɔɔnnɛ ǹghɛngà ŋwaà-fìtom adɛŋ di a lɛŋlɛŋ ɓi ɗyoo ɓi ɗùm, à ɓaghà rì Syeesyee à Ɓɔlɛ à fìɗyàɓ fikɔ̀ɔ̀ ànɛ lɛ a ghagsi ɓum ɓɛ̀cèm ɓɛ ɓi ziinɛ, ɓumɓɛ ɓi ɓìlɔ̀ŋ ɓìcèm, rì mɛ̀pwìɗ mɛ̀cèm, rì ɓìtòkì ɓìcèm, rì mɛ̀kuu mɛ̀cèm. 
À lààlàmɓɛ̀ngà jɛ̀ɛ̀ aɗyoo lɛ: Risiina Bɛ̀ll, ɓì fa nyi rìkem ɓisuu cààmɛ̀n ki ɓɛyɔ̀m ɓii ki ki kpaŋi; ɓaaghna mɛ̀ɗu ɓi zi ɓi mis mɛ roànɛ à kìghà lɛ rì ɗyoo rì zi, ɗì rìɓày à kìkòn rì ɓɛ̀ǹsim ɓɛ mɛnig ɓɛ̀cèm.
Nni ŋwaà-fìtom adɛŋ, ànɛ à ɓɔ̀ɓkày roà ǹtonto, à yùghà di a kpaakpaa lɛ: Baɓilon àgwey a kpìi, Baɓilon àgwey a kpìi; nnyɛɛ nɔsìghà ɓìlɔ̀ŋ ɓìcèm mɛ̀rɔ̀g mɛ ɓi cɛɓ kii ki tifin ki ki ri koŋnyòò.
Fɔɔnnɛ ŋwaà-fìtom a kìraa à nɔ̀ɔ̀tìghày di a kpaakpaa jɛ̀ɛ̀ aɗyoo lɛ: I mum à ɓɔgsii nyàm rì kìfèèghrɛnà ki yɔ̀ nsoò lɛ ɓɛ teɗ nyi kìrèmzɛnà ki nyàm ìnɛn ɓisu nsoò lɛ ɓi càg, 
di à rì girig ɓiì nɔɔ̀ mɛ̀rɔ̀g mɛ ribaŋì ɗi Bɛ̀ll, mɛ mɛ ri mɛ̀ɓèniyɛn ɓi ɓeŋ à bim yiì, mɛ̀ kɛɛ̀ ɓa mɛ ɓùtɛn ɗi com kidɛŋ; à ki rì ɓiì wowoogh ntɔɓ ɓi ɗuu, rì ɓi ǹdùsi, ɓi mis mɛ ɓum ɓɛ titom ɓɛ ɓɛ ri ɓɛ̀tɛnɛn, rì ɓi mis mɛ Man à jɔ̀ɔ̀. 
Fìsilì fi ɗuu ɗi ɗyɛɛ̀ ɗiighɗigsì ɓɔ fyɛɛ̀ syoosyoo fiɗyàɓ fikɔ̀ɔ̀. Yɛ̀ɛ ìru yɛ̀ɛ ŋwos, rìfɔɔsɛ̀n ɗyaa ɓa ɓi ɓisuu ɓumɓɛ ɓɛ ɓɔgsìghà lɛ rì nyàm rì kìfèèghrɛnà ki yɔ̀, rì ɓisuu mum bimiɗ ànɛ à tekà kìrèmzɛnà ki ɗii ɗi nyàm ìnɛn.
Cààmɛ̀n ki ɓɛ̀gherɛ̀n ɓɛ ɓɛɛ̀ ɓèŋɓeŋ ɓidɔ̀gsɛna ɓi Bɛ̀ll rì ǹtyweeyi wu yɛ̀ɛ Yeesus, ɓɛɛ siìrɛn kɛɛ ri lɛ̀.
Nni ǹwokà di jɛ̀ɛ̀ ì rìì aɗyoo ì kpaa lɛ: Kàna kìɓan ki! Mààgh rì ɓìloŋ ɓi ɓi wii ɓi kìsay ki Kan, à tumɛ̀n ɓigomìnɛ. Ǹghay a kpaaghi lɛ: Ki ri fɔlɔɔ saaɗ, lɛ di ɓɛɛ fɔɔ̀sɛn ɓìsay ɓyaa, ɓisuulɛ mɛ̀kìkìì maa mɛɛ̀ nɔ̀ɔnɔɔ̀tì ɓɔ.
Nni ǹseesèèghà, ǹghɛn kìkwìɗ ki puɓ; ɓi kìkwìɗ kiǹ mum à ɓaghà ǹkɔ̀kɔriyɛn yɛ̀ɛ man à mum, à ɓaghà rì tam à rìkem ɓi nto, ànɛ ɓɛ kiì rì gol, à ki ɓanɓan zɛ̀m i mpooyɛn ɓi càg. 
Nni ŋwaà-fìtom adɛŋ à kpagày ɓi naà-Bɛ̀ll, à kpaa ŋwaànɛ à ɓaghà ǹkɔ̀kɔriyɛn ɓi kìkwìɗ jɛ̀ɛ̀ aɗyoo lɛ: Pìgha zɛ̀m, u saŋ ɓyom, lɛ cààmɛ̀n à mɛ̀saŋ yɛɛ kpaŋi lɛ̀, ɓisuulɛ ɓyom ɓi ɓi ziinɛ ɓi mɛ tèɗ lɛ Bɛ̀ll a saŋ̀ ɓyɔ. 
Fɔɔnnɛ roànɛ à ɓaghà ǹkɔ̀kɔriyɛn ɓi kìkwìɗ à pìkà zɛ̀m, à saŋ ɓyom ɓi ɓi ziinɛ. 
Nni ŋwaà-fìtom adɛŋ à kpagày ɓi naà-Bɛ̀ll ìnɛ aɗyoo, à ɓaghà girig rì zɛ̀m i mpooyɛn ɓi càg; 
fɔɔnnɛ ŋwaà-fìtom adɛŋ ànɛ à làmìghà ɗuu, à kpagày ɓi com ki ɓɛɛ̀ tɔ̀ngi ɓyom miì ɓi rìɓɔgsì ɗi Bɛ̀ll, à kpaa roànɛ à ɓaghà rì zɛ̀m i mpooyɛn ɓi càg jɛ̀ɛ̀ aɗyoo lɛ: Pìgha zɛ̀m yɔɔ̀, u syaŋ ɓìjug ɓi viìnyɛ̀, ɓisuulɛ ɓìɗùn ɓi mɛ ɓàŋ. 
Fɔɔnnɛ ŋwaà-fìtom a pìkà zɛ̀m, à syagì viìnyɛ̀ bimiɗ ìnɛ ɓi ziinɛ, di a sùusuùrì yɔ̀ ɓi coo wayɗ wu bim i Bɛ̀ll. 
Nni ɓɛ saɓkà ɓìɗùn ɓiǹ ɓi wayɗ wu wu ɓaghà fìràɓ ri bàn; fɔɔnnɛ ɓìrɛm ɓi bwaɓ ɓi ɓɛngàkày ɓi wayɗ, ɓi riɓì ɓɛ̀kòdò lɛ ɓɛ̀kòdò, ɓi ki rim, nunùg mɛɛtɛ̀rɛ̀ bog rì kìden.
Fɔɔnnɛ ǹghɛngà kìrèmzɛnà kidɛŋ aɗyoo, ki ki ɓaghà coo gɛn à kìɓan a ǹkuurakɛn; ɓum ɓɛ titom taàɓɛ̀ɛ̀; ɓɛ ɓanɓàngà mɛ̀tɔɓ taàɓɛ̀ɛ̀, mɛ̀tɔɓ mɛ siitòn. Ɓi mɔ innɛ bim i Bɛ̀ll ì tulii.
Nni ǹghɛngà di ɓumɓɛ ɓɛ yakà lɛ rì nyàm, rì kìfèèghrɛnà ki yɔ̀, rì bàlì ì ɗii ɗi nyàm ìnɛn. Ɓumɓɛ̀n ɓɛ rɛrɛ̀lìghà ɓi com ki kèleŋ̀ŋ̀ yɛ̀ɛ rìɓày ànɛ à rì ɓɛ̀ŋwii rì ɓɛ̀ŋwii, m̀ɓùtakɛn ɗi ɗuu, ɓɛ ɓanɓàn tìloŋ ti Bɛ̀ll à faghà ɓɔ. 
Ɓɛ kɛkɛ̀ɛ̀gh lɛ rì fyem fi Moyis ànɛ à rì ǹkìì-kìsay a Bɛ̀ll, rì fi Man à jɔ̀ɔ̀, lɛ Kan Bɛ̀ll à ìtèɗ wucèm, mɛ̀kìkìì mɔɔ mɛ kii lɛ, mɛ teghɛ̀n, mɛ ki ɓa com ki kuurakɛn! Rifòm ɗi ɓilɔ̀ŋ ɓìcèm, bee yɔɔ yi ri lɛ saaɗ, yi ki ɓa ɓɛkɔɔ̀kɔɔ̀ ɓɛ bee. 
Kan ghɛn yɛɛ ri lɛ à rɔ̀ɓ lɛ à risii ɓi ɗii ɗyɔɔ, kɛ̀ɛ ki kemzi ɗyɔ? Ɓisuulɛ, lɔŋ wɔ̀ cɛ̀ncɔɔ yɛɛ ri ǹtɛnɛn. Ɓìlɔ̀ŋ ɓìcèm ɓi ri ɓiì yùu, ɓi ɓag wɔ̀ mɛ̀ɗu asu, lɛ saaɗ wɔ̀ɔ̀ a mɛ rèsɛ̀n.
Ajɛ̀m ìnɛn nnɛ ǹghɛngà di naà-Bɛ̀ll ì ŋwàrɛɛ aɗyoo; ɓi na-Bɛ̀ll ìnɛn innɛ kìnuugh ki riràrɛ̀n rì Bɛ̀ll ki ri. 
Fɔɔnnɛ ɓum ɓɛ titom ɓɛ kitaàɓɛ̀ɛ̀ ɓɛ ɓɛ ɓanɓàngà kìtaàɓɛ̀ɛ̀ ki mɛtɔɓ, ɓɛ kpagày ɓi na-Bɛ̀ll ìnɛn, ɓɛ ɓaghà ɓɛ̀waatakɛn ɓisyeesyee ɓi ɓilàà ɓi puɓ, ɓi ɓi lonlòmgà ǹlònlomɛn, ɓɛ ŋiràg ɓɛ̀kànɗa ɓɛ gol ɓi ɓìɓon. 
Kìbog ki ɓi nyàm yi kinìn ki falàkà ɓum ɓɛ titom ɓɛ kitaàɓɛ̀ɛ̀ ɓɛ̀ɓeŋ ɓɛ gol, ɓɛ ɓɛ ɓalàkà ɓɛ̀ronɛn ɗi bim i Bɛ̀ll ànɛ à rì fìɗyàɓ fikɔ̀ɔ̀. 
Fɔlɔɔ nnɛ fìsilì fi rongà naà-Bɛ̀ll lɛ rìkem ɗi Bɛ̀ll rì ìtèɗ wii. Mum à ki ɓaghà ɓi lɛ à ɗiŋì ɓi na-Bɛ̀ll ìnɛn, à kpaŋ lɔŋ yɛ̀ɛ mɛ̀tɔɓ mɛ kitaàɓɛ̀ɛ̀ mɛ ɓum ɓɛ titom ɓɛ kitaàɓɛ̀ɛ̀ mɛ ri ɓiì lèegh.
Fɔɔnnɛ ǹwokà di coo jɛ̀ɛ̀ ì rìì ɓi naà-Bɛ̀ll, ì kpaakpàà ɓum ɓɛ titom lɛ: Kɛ̀ɛna kìsùùrii kitaàɓɛ̀ɛ̀ ki ɓɛɓeŋ ɓɛ bim i ɗi Bɛ̀ll ɓi zi.
Nni ŋwaà-fìtom a ǹtonto à kɛ̀ngà, à sùùrì ɓeŋ wìì ɓi zi; fɔɔnnɛ ɓum ɓɛ̀cèm ɓɛ ɓɛ ɓaghà rì kìrèmzɛnà ki nyàm, ɓɛ ki ɓɔɔɓɔgsì kìfèèghrɛnà ki yɔ̀, ɓɛ roɓkàkà rìkuu ɗi kiɓɛɛ ɗiɗɛŋ ɗi mum kɛ̀ɛ yi yɛ̀ɛ ɗi kɛɛ̀kɛɛ yì, ɗi ki kɛŋ yɛ̀ɛ mɛ̀nɔ̀ɓɔ̀.
Nni ŋwaà-fìtom a kìɓɛ̀ɛ̀ a sùùrìghà ɓeŋ wìì ɓi rìɓày à kìkòn, rìɓày à lɔ̀ɔ̀ghrɛ̀n bwaɓ, yɛ̀ɛ bwaɓ yi kiloŋ ki mum, fɔɔnnɛ ɓyom ɓìcèm ɓi ɓi ghɛghɛ̀ɓkà ɓi rìɓày à kìkòn ɓi cuughà.
Ŋwaàfìtom a kìraa à sùùrì ɓeŋ wìì ɓi ɓɛ̀rìɓày ɓɛ zɛy rì ɓi ɓɛ̀ǹsim ɓɛ mɛnig, ɓyom ɓìn ɓìcèm ɓi lɔɔ̀ghrɛ̀n bwaɓ. 
Nni ǹwokà di ŋwaà-fìtom a mɛ̀nig a kpaa lɛ: Ù rì lɛ saaɗ, yɛ̀ɛ wɔ̀ɔ nɗeni lɛ kɛɛ ɓa fɔlɔɔ, wàànɛ ù rì ǹtɛnɛn, ùrì, ù ki ɓaghà. 
Ɓisuulɛ ɓɛ yogsìghà bwaɓ yi ɓɛgherɛ̀n rì yi ɓɛkpaŋzì-ɓìɓan, nni wɔ̀ɔ nfaa ɓɔ bwaɓ lɛ ɓɛɛ nɔ, ki ghɛɛ̀sɛɛ lɛ ɓɛɛ ki ɓɔ fɔlɔɔ. 
Nni ǹwokà di com ki ɓɛɛ̀ tɔ̀ngi ɓyom miì ɓi rìɓɔgsì ɗi Bɛ̀ll ki kpaa lɛ: Ɛ̀ɛ̀ Kan Bɛ̀ll à ìtèɗ wucèm, rìren ɗyɔɔ ɗi ɓiɓan ɗi ri miì, ɗi ki ɓa lɛ saaɗ.
Fɔɔnnɛ ŋwaà-fìtom a kìnìn à sùùrìghà ɓeŋ wìì ɓi ŋwos, ŋwos a teɗ ìtèɗ wulɛ a ɗigsi ɓum rì ɗuu, 
nni coo ritɔ̀n ɗi syàn ɗiǹ ɗi ɗigsìghà ɓum, ɓɛ tum rìfengì ɗi ɗii ɗi Bɛ̀ll, ànɛ à làmii mɛ̀tɔɓ mɛ̀n ɓɛ̀ kɛɛ̀ lɔ̀ɔ̀ghrɛn mɛrem lɛ ɓɛɛ fa nyi rìkem.
Fɔɔnnɛ ŋwaà-fìtom a kìtaǹ à sùùrìghà ɓeŋ wìì ɓi-kɔ̀ɔ̀ wu rilàmì wu nyàm, birìm ì sigtɛ̀n kìlɔ̀ŋ ki nyàm ìnɛn, ɓum ɓɛ kaŋkàm mɛ̀lemàg lɛ rìkɛŋ ɗi cee ɓɔ, 
ɓɛ ki feefengì Bɛ̀ll ànɛ aɗyoo ɓisuu rikɛŋ ɗi ɓɛ wowòkà rì ɓisuu ɓiɓɛɛ̀ ɓyaa, kìɓan kifog ɓɛ̀ kɛɛ̀ ki lɔ̀ɔ̀ghrɛn mɛrem lɛ ɓɛɛ caɗ ɓìɓeɓtàg ɓyaa ɓi mɛkìkìì.
Nni ŋwaà-fìtom a kìtaàfog à sùùrìghà ɓeŋ wìì ɓi rìɓày ànɛ lɛ Efirat, mɛ̀nig mɛ miì mɛ ghemì lɛ mɛɛ nɛm̀ mɛ̀fòm mɛ ɓi jàŋ inɛ ŋwos a ti à kpagìì bee. 
Fɔɔnnɛ ǹghɛngà di ɓìɓeɓtàg ɓi mɛghay ɓiraa ɓyɛɛ̀ kpaŋkpaŋ yi lɛ rì ɓi ŋwɔm wu kinààgɔ̀n, rì ɓi ŋwɔm wu nyàm, rì ɓi ŋwɔm wu ǹkpaŋzì-ɓìɓan ɓi ɓɛpwàà; mɛ̀ghay mɛ̀n mɛ ɓaghà yɛ̀ɛ ɓìgbòri. 
Ɓi ri ɓìɓeɓtàg ɓi mɛghay ɓi ɓyɛɛ̀ kìki dàm, ɓi ki kɛ̀ngi a mɛ̀fòm mɛ ɓi ziinɛ bimiɗ, lɛ ɓyɛɛ taŋzɛn mɔ ɓisuu wɛ̀y wu wu ri ɓiì ɓaà ɓi coo gòn i Bɛ̀ll ànɛ à rì rì ìtèɗ wucèm. 
Ghɛna, n-yùyuy yɛ̀ɛ wiiwìì. Mààgh rì ŋwaànɛ à rì cem, à ki ɓèŋɓeŋ ɓilàà ɓii lɛ kɛ̀ɛ kɛ̀ɛ̀ghi kitòn zɛy lɛ a wog ǹtoòrìɗ di ɓum ɓɛ ghɛɛ nyi kìtòn zɛy. 
Mɛ̀ghay mɛ̀n mɛ taŋzɛ̀ngà mɛ̀fòm ɓi jàŋ inɛ ɓɛɛ̀ regi ɓi rì Ebìreegh lɛ Arimagedɔŋ.
Nni ŋwaà-fìtom a kìtaàɓɛ̀ɛ̀ a sùùrìghà ɓeŋ wìì ɓi bɛ̀ɛ̀bɛ̀ɛ̀. Fɔɔnnɛ coo jɛ̀ɛ̀ ki kpagày ɓi naà-Bɛ̀ll, di ki riì ɓi-kɔ̀ɔ̀ wu rilàmì ki kpaa lɛ: Ki leègh! 
Fɔɔnnɛ ki kighà lɛ ŋwàaŋwàɗ à ŋwàŋwàɗ, gom yi woòghwòòghrɛ̀n, baàbàn ì ɓoɓòg, zi i ki nyɛ̀ŋɗɛ̀n lɛɛ̀gwey lèg ànɛ ì ka nyɛŋɗɛ̀ngà ɓi rikuu ɗìn, à tumɛ̀n yɛ̀ɛ ɓum ɓaà ɓa ɓi ziinɛ. 
Bàn ìgwey i lànɛ̀ngà ɓìlànà ɓiraa, bàn yi ɓilɔ̀ŋ ɓimbog ɓìcèm yi waàrɛ̀n, Bɛ̀ll à yitì Baɓilon àgwey lɛ a nɔsi nyi ɓeŋ à mɛ̀rɔ̀g mɛ ɓi coo bim yiì. 
Ɓìrìŋ ɓi riɓày ɓìcèm ɓi ghɛŋɗàkà, dòn yɛ̀ kɛɛ̀ ghɛnɛn ti nsoò bog. 
Coo bol ì gɔ̀g ì kɔ̀sɛ̀ngày aɗyoo ì nɔ ɓum ɓi nyoo, gɔ̀g yi bol ìnɛ̀n yi ɓalàkà nunùg ɓɛ̀kilò mɛ̀tin mɛɓɛɛ̀; nni ɓum ɓɛ fengàkà Bɛ̀ll ɓisuu ntɔɓ wu ɓɛ ghɛngà wiǹ ɗì bol ì gɔ̀g, ǹtɔɓ wìn wu teèsɛ̀ngà wu ciɓ.
Fɔɔnnɛ kìbog ki ɓi ɓum ɓɛ titom taàɓɛ̀ɛ̀ ɓɛ ɓɛ ɓanɓàngà ɓɛ̀ɓeŋ ɓɛ kitaàɓɛ̀ɛ, ki yughày ki kpaa mɛ̀ lɛ: Yu, nɗesi wɔ̀ lannɛ ɓɛ ri ɓiì pɔnɔsii coo giɓ a rìɓàmɓà ànɛ à kɔ̀kɔri ɓi bèn yi ɓɛrìɓày ɓɛgwey. 
Rì nyi nnɛ mɛ̀fòm mɛ ɓi ziinɛ mɛ ɓaghà ɓi fìsɔ̀mɔ̀g, ɓumɓɛ ɓi ziinɛ ɓɛ ŋwaŋ rìnɔ ɗi mɛrɔ̀g mɛ ɓi cɛɓ kii ki tifin kìn.
Nni ŋwaà-fìtom anɛ̀n à tekà mɛ̀ ɓi nghay à kɛ̀n ɗì mɛ̀ ɓireɓ. - Fɔɔnnɛ ǹghɛngà giɓ adɛŋ ǹkɔ̀kɔriyɛn ɓi nyàm ìdɛŋ fɛlɛ m̀ɓàŋ, nyàm ìnɛn rì mii mɛ mɛɛ̀ feefengì Bɛ̀ll nyoo bimiɗ, ì ki ɓa ri mɛ̀to taàɓɛ̀ɛ̀, mɛ̀tɔŋ ǹtɛ̀ɗ. 
Giɓ anɛ̀n à waatɛ̀ngà ɓìlàà lɛ, rì ɓi ɓàŋ lɛ pɔŋŋ, rì ɓi ɓàŋ lɛ ɓùlùg-ɓùlùg, à ki waatɛn lɛ rì mɛ̀rɛ̀ŋ mɛ gol, rì mɛ ɓɛ kiì rì gɔ̀g yi ŋwèrim ŋwèrim, rì tìcaka. À ɓaghà rì ɓeŋ à gol ɓi càg, ànɛ à ɓaghà lɛ rì ɓìɓeɓtàg ɓi ɓiɓan, rì tìfin ti kiɓeɓtàg kii ki cɛɓ. 
Ɗii ɗidɛŋ ɗi ɓaghà nyi ɗìkànɛn ɓisu; azi anɛ ɓi ɗii ɗìn à ɓaghà kìɓan ki a rìnyam; ɗii ɗìn ɗi ɓaghà lɛ Baɓilon àgwey, à jɛɛ ɓɛ̀yiɓ ɓɛ riɓàmɓà rì ɓìɓan ɓi ɓeɓtɛn ɓi ɓi ziinɛ. 
Fɔɔnnɛ ǹghɛngà giɓ anɛ̀n ǹŋwaŋɛn lɛ rì bwaɓ yi ɓɛgherɛ̀n, rì yi ɓɛwusìnɛ̀ɗ ɓɛ Yeesus. Yɛ̀ɛ ǹghɛngà nyi, ǹkuuràg lɛɛ̀gwey. 
Ŋwaàfìtom a tɔg mɛ̀ lɛ ɓisuucɛ nnɛ ù kuuraagh? Ǹɗì wɔ̀ ɓiì kalii ɓɛ̀azi ɓɛ a rìnyam ɓɛ ɓi giɓ anɛ̀n rì nyàm ìnɛ ì tɛ̀tɛɛgh nyi, ìnɛ ì rì mɛ̀to taàɓɛ̀ɛ̀ rì mɛ̀tɔŋ ǹtɛ̀ɗ. 
Nyàm ìnɛ wàa ghɛɛ, ì ɓaghà nni ì yiìdi. Ì rì ɓiì kpaŋìì ɓi coo riɓee ɗi rimɛn, ì kɛ̀n kì ɗyaŋì. Nni ɓumɓɛ ɓi ziinɛ, ɓɛ mii maa mɛ ɓaghà ɓi mɛ kànɛn ɓi kaàtà à cɛɓ, à tumɛ̀n yɛ̀ɛ ziinɛ ì kìlɛ̀ngà, ɓɛ ri kuuràg di ɓɛ ghɛɛ nyàm ìnɛn, ɓisuulɛ ì ɓaghà, nni ì yiìdi, nni ì ki rì ɓiì sugtii yi tì. 
Cààmɛ̀n ki lɛ mum a ɓa rì fèg ànɛ à rì rì ɗyomzɛ̀n kɛɛ̀ki. Mɛ̀to mɛ nyàm ìnɛn mɛ kitaàɓɛ̀ɛ̀, mɛ ri dòn taàɓɛ̀ɛ̀ yi giɓ anɛ̀n à kɔ̀kɔrii miì. 
Mɛ ri girig mɛ̀fòm taàɓɛ̀ɛ̀; mɛ̀fòm mɛtaǹ mɛ ɓi mɛ̀fòm mɛn mɛ mɛ kpì, ɗìfog ɗi kaka ɗi lalàmi, ɗimbog ɗi ka kpaŋ ɓi. Yɛ̀ɛ ɗi ri kpaŋ, ɗi ri kɔ̀ri maa cààmɛ̀n lɛsàg. 
Nyàm ìnɛ ì ɓaghà, ìnɛ ì ki yiìdi inɛ̀n, yɛ̀ɛ ri rìfòm ɗi kitaàraa, ì ɓa tì kìbog ki ɓi mɛfòm mɛ kitaàɓɛ̀ɛ̀, ì ki rì ɓiì kɛ̀ɛ ki ɗyaŋì. 
Mɛ̀tɔŋ mɛ kiǹtɛ̀ɗ mɛ wàa ghɛɛ, mɛ ri mɛ̀fòm ǹtɛ̀ɗ mɛ mɛ ka tumɛn ɓi rilàmì; kìɓan kifog ɓɛ ri ɓiì rɛsɛɛ mɛfòm ɓɛ lamì hawò bog nɗaŋ ɗi nyàm. 
Mɛ̀fòm mɛǹ mɛ ri lɔŋ riyitì ɗìfog, lɛ ɓɛɛ teɗ lɛ rì ìtèɗ waa, rì kìlàmì kaa, ɓɛɛ fa rì nyàm ìnɛn. 
Ɓɛ ri ɓiì ɗùu ri Man à jɔ̀ɔ̀, Man à jɔ̀ɔ̀ à ki yag ɓɔ ɓi wɛ̀y ɓisuulɛ, à rì Kan ànɛ a ɓɛ̀kan, à ki ɓa ti rifòm ɗi mɛfòm. Man à jɔ̀ɔ̀ à rì ɓɔ ɓiì yaàgh ɓi wɛ̀y, ǹɗaŋ ɗi ɓumɓɛ à reŋìghà ɓɛ ɓɛ ri ɓɛ̀ɓɔ̀nɛn, ɓɛɛ ri ɓɛ̀gherɛ̀n ɓii ɓɛ ntyweeyi. 
Nni ŋwaà-fìtom a kpaatìghà mɛ̀ lɛ: Mɛ̀nig mɛ wàa ghɛɛ di giɓ a rìɓàmɓà à kɔ̀kɔrii wɔɔ, mɛ ri ɓumɓɛ ɓi mɛ̀kuu lɛ mɛ̀kuu, ɓìtuu lɛ ɓìtuu, ɓìlɔ̀ŋ lɛ ɓìlɔ̀ŋ, rì ɓìtòkì lɛ ɓìtòkì. 
Mɛ̀tɔŋ mɛ kiǹtɛ̀ɗ mɛ wàa ghɛɛ rì nyàm ìnɛn, ɓi ri ɓiì ɓèèzɛɛ giɓ a rìɓàmɓà ànɛ̀n, ɓi pumzì nyi, ɓi caɗ nyi kìtòn zɛy, ɓi ɗi mɛ̀mùù mii, ɓi ki tɔ̀n nyi ɓi ɗuu. 
Ɓisuulɛ Bɛ̀ll à fogà ɓɔ fèg ànɛ lɛ ɓɛɛ roòzi rìkɔ̀n ɗii ɓi mɛ̀rem; rìkɔ̀n ɗìfog ɗyɛɛri lɛ, ɓɛɛ teɗ rìlàmì ɗyaa, ɓɛɛ fa rì nyàm à kpaŋ yɛ̀ɛ ɓìɓan ɓi Bɛ̀ll à kpaaghà ɓi ri ɓiì kìlɛɛ. 
Nni giɓ anɛ wàa ghɛɛ, nnyɛɛ ri bàn ìgwey inɛ ì làmii mɛ̀fòm mɛ ɓi ziinɛ.
Ajɛ̀m ìnɛn nnɛ ǹghɛngà di ŋwaà-fìtom adɛŋ a sɛnsɛn yi aɗyoo, nyi rì coo itèɗ wu rilàmì, kìtɛɛtɛn ki ɓi rìkem ɗii ki kpeŋzì zi bimiɗ. 
Nni à làmɓɛ̀ngà jɛ̀ɛ̀ aɗyoo lɛ: Baɓilon àgwey a kpìi, Baɓilon àgwey a kpìi! À ghali mɛɛ mɛ ɓiɓeɓtàg ɓi mɛghay, rì ǹnyamzɛn wu mɛghay mɛ ɓeɓtɛn mɛkuu mɛ̀cèm, rì wu ɓìɓeɓtàg ɓi tììlì ɓi ɓi ti ɓi ɓeɓkì ɓum, 
ɓisuulɛ ɓìlɔ̀ŋ ɓìcèm ɓi nnɔɔ mɛ̀rɔ̀g mɛ cɛɓ kii ki tifin ki ki ri koŋnyoo; rì tì lɛ mɛ̀fòm mɛ ɓi ziinɛ mɛ nkìkii tìsɔ̀mɔ̀g ri nyi, ɓɛ̀kìì-dùne ɓɛ ɓi ziinɛ ɓɛ kum, lɛ coo gɛn à ìkum wiì.
Nni fɔɔnnɛ ǹwokà di jɛ̀ɛ̀ ìdɛŋ ì rìì aɗyoo lɛ: Mìni ɓɔn ɓɛm, pɛ̀sɛɛna ɓi bàn ìnɛn, di kɛ̀ ɓi teɗ gàɓ ɓi kìɓe ki yɔ̀, fɔɔnnɛ ɓyàa ɓa ɓi ri gàɓ ɓi mɛ̀tɔɓ mɛ yɔ̀. 
Ɓisuulɛ ɓìɓe ɓi yɔ̀ ɓi mɛ saɓtàg à kɛ̀n kì kpaŋì aɗyoo, nni Bɛ̀ll àa n-yitii mɛ̀kìkìì mɛ yɔ̀ mɛ ɓeɓtɛn. 
Kìina nyi yɛ̀ɛ à kìghà mìni, ɓì lèɓ nyi rìkì ɗii gɛ̀n yiɓɛɛ̀ ɓi ɓeŋ ànɛ à fogà mìni mɛ̀rɔ̀g mii miì; càɓina nyi mɛ̀rɔ̀g miì gɛ̀n yiɓɛɛ̀. 
Faana bàn ìnɛn ǹtɔɓ, ɓì ki cuusi yɔ̀ lèg ànɛ yɛ̀ɛ rìkem ɗi kɔngà yɔ̀, bas rì ìkum, ɓisuulɛ bàn ìnɛn yɛɛ̀ kpaakpaa ɓi nɗem ɓi ɗùm lɛ: Ǹkɔ̀kɔrii lɔŋ yɛ̀ɛ giɓ anɛ à rì rìfòm a kɔ̀ràg, ǹ-yin nkpɔɓ, rìwu ɗyaa tanɛɛ gɛ ɓi mɛ. 
Kìɓan kiǹ kɛɛ̀ki mɛ̀tɔɓ mii mɛ ri yù lɔŋ ŋwos bog, mɛ ɓa lɛ: ɗì rìwu, ɗì ɓìlɛ̀ɓì, rì zày, ɗuu ɗi ki rì nyi ɓiì ɗigsii. Ɓisuulɛ Kan Bɛ̀ll ànɛ àa n-yɔ̀mi kìɓan kii a rì rì ìtèɗ.
Mɛ̀fòm mɛcèm mɛ ɓi ziinɛ, mɛ mɛ ɓaghà ɓi fìsɔ̀mɔ̀g ɗì nyi, mɛ ki nɔ̀ɔnɔɔ̀tì ìkum wii, mɛ ri ɓiì rènɗeni, mɛ ki seeghseèghkɛ̀n ɓisuu kiɓan kii, yɛ̀ɛ ɓɛ ri ghɛn di fìsilì fi ɗuu ɗi ɗyɛɛ̀ ɗiighɗigsì nyi fyɛɛ̀ syoosyòò. 
Mɛ̀fòm mɛǹ mɛ ri rɛlag yi fìràɓ lɛ mɛɛ̀ ririsi ntɔɓ wu bàn ìnɛn, mɛ kpaakpàà lɛ: Nyìighnyìg, nyìighnyìg ɗì coo bàn ì Baɓilon, bàn ìnɛ ì rì kìtèetèɗ ki bàn; kìɓan kɔɔ ki yɔm̀ɓɛɛ lɔŋ ɓi hawò bog. 
Ɓɛ̀kìì-dùne ɓɛ ɓi ziinɛ ɓɛ rènɗèn, ɓɛ ki waatɛn ɓilɛ̀ɓì ɓisu wii, lɛ mum à làgtii tì ɓi dùne yàà, 
dùne ìnɛ̀n ì rì ɓyom mɛ̀kuu mɛ̀kuu, lɛ rì gol, rì swiɗ à mɔ̀ɔ̀ni, rì gɔ̀g yi ŋwèrim-ŋwèrim, rì tìcaka, rì syeesyee à kìrimitì, rì ɓìlàà ɓi ɓàŋ lɛ pɔŋŋ, rì silig, rì ɓi ɓi ri ɓìɓàŋ lɛ ɓùlùg-ɓùlùg; rì mɛ̀ɓam mɛ ɓite ɓi ɓi kaarɛɛ rì ɓyom ɓìcèm ɓi ɓɛ syaagh rì mam mɛ zòg, rì ɓi ɓɛ soɓi rì ɓìte ɓi syeesyee, rì ɓìcèm ɓi ɓɛ kiì rì rìkuu ɗi swiɗ ɗidɛŋ nsoò lɛ rì bɔŋ nsoò lɛ rì gɔ̀g yi ɗyɔ̀ɔ̀ɗyɔ̀ɔ̀gh; 
ɓìɓaaɓaa ɓi kite ki lɛ kanèlìyee rì ɓyom ɓi nùnnumɛn, rì tìrààre, rì rìkuu ɗi firu ɗi lɛ miìr, rì fìru fi lɛ àŋsaŋ, rì mɛ̀rɔ̀g, rì mɔ̀ɔ, rì fàriǹ ɗì rìkuu ɗi gèŋ ɗi ɓɛɛ̀ kìlag bìrɛs miì, rì ɓɛ̀sanìnya, rì jɔ̀ɔ̀, rì zòm yi kimbɛ̀rɛ̀, rì ɓyalig, rì ɓɛkpàn rì ɓyɛɓ ɓi ɓum. 
Ɓyom ɓìcèm ɓi ǹɗem wɔɔ wu kɔnkɔ̀ngà, ɓi mɛ ràɓsɛn wɔ; ìkum wɔɔ, rì gìn yi ɓyom yi wɔ̀ɔ nɗi rì yɔ, ɓi ti ɓìɗimɛn ɓi san ànɛ a lɔ̀ŋkɔɔ, wàa ki ghɛɛ̀dii gɛ ɓi ɓyɔ. 
Ɓɛ̀kìì-dùne ɓɛ ɓɛ kumgà lɛ bàn ìnɛn, ɓɛ ri rɛlii fìràɓ, lɛ ɓɛɛ̀ ririsi ntɔɓ wu bàn ìnɛn; ɓɛ ri ɓiì rèni, ɓɛ waatɛ̀n ɓìlɛ̀ɓì; 
ɓɛ kpaa gɛ lɛ: Nyìighnyìg, nyìighnyìg rì coo bàn ìnɛ ìi nɗì ǹwaatɛn lɛ rì syeesyee à kìrimitì, rì ɓìlàà ɓi ɓàŋɓaŋɛn lɛ pɔŋŋ rì ɓi ɓàŋ lɛ ɓùlùg-ɓùlùg, yɔ̀ lɛ ri mɛ̀rɛ̀ŋ mɛ gol, rì mɛ ŋwèrim-ŋwèrim rì tìcaka, coo ikum wiǹ wùcèm wu ɗyoŋi ɓi bimiɗ à hawò. 
Ɓɛ̀kɔ̀mɛ̀n tìtimà ɓɛ̀cèm, rì ɓɛ̀pusì tìtimà rì ɓum ɓɛ̀cèm ɓɛ ɓɛɛ̀ sasay ɓi tìtimà, rì ɓɛ ɓɛɛ̀ kɛ̀ɛ̀kɛɛ miì, ɓɛ rɛlàkày fìràɓ, 
ɓɛ kuùkùgsɛ̀n di ɓaa ghɛn fisilì fi ɗuu ɗi ɗyɛɛ̀ ɗiighɗigsì bàn ìnɛn, ɓɛ kpaakpàà lɛ bàn ì be yɛ̀ɛ kpagà yɛ̀ɛ coo bàn ìnɛ? 
Ɓɛ ɗyɛɛɗyɛ̀ɛ̀rɛ̀ngà kùrùɓu ɓi mɛ̀to, di ɓɛɛ̀ rèereèdɛ̀n, ɓɛ waatɛ̀n ɓìlɛ̀ɓì, di ɓɛɛ̀ kuukugsɛ̀n jɛ̀ɛ̀ aɗyoo lɛ: Nyìighnyìg, nyìighnyìg rì coo bàn ìnɛ; ɓum ɓɛ̀cèm ɓɛ ɓɛ ri rì tìtimà ɓi rìɓày à kìkòn, ɓɛ mmɛ kum lɛ ìkum wu ɓi bàn ìnɛn, yɛ̀ɛ ghali ìreɓ ɓi maa hawò bog!
Wɔ̀ ɗyoo, ù rì lɛ ù sàmsàm ɓi rìɗyaŋ ɗi bàn ìnɛn ì ɗyaŋi, rì mìni ɓɛ̀gherɛ̀n, rì ɓɛ̀kɛ̀nì-fìtom rì ɓɛ̀kpaŋzì-ɓìɓan girig, ɓisuulɛ Bɛ̀ll à rɔ̀ŋi kìɓan kin yɛ̀ɛ à pɔnɔsii yɔ̀. 
Fɔlɔɔ nnɛ kìtèetèɗ ki ŋwaà-fìtom ki pɛsìghà gɔ̀g ìnɛ ì ɓaghà yɛ̀ɛ coo rikem ɗi kipɛn, à pìg yɔ̀ ɓi rìɓày à kìkòn di a kpaakpaa lɛ: Fɛlɛ nnɛ ɓɛ ri ɓiì pìigh coo bàn ì Baɓilon fɛlɛ azi ri ìtèɗ, ɓum ɓaa ghɛɛ̀dii gɛ tì ɓi yɔ̀. 
Ɓɛ ri wogtii gɛ ɓi gom ì ɓɛ̀ɓoògh-fìloŋ, rì ɓɛ̀ɓoògh-ɓyom, rì ɓɛ̀rɔŋì-zàro, rì ɓɛ̀rɔŋì-mam a lɔ̀ŋkɔɔ. Ɓɛ̀ kɛɛ̀ ki tanɛn ti ŋwaànɛ à yii rìkì ɗi rikuu ɗi kisay ɗiɗɛŋ nsoò ɗìfog; ɓɛ wogtii gɛ ɓi gom ì rìkem ɗi kipɛn foo, 
kìtɛɛtɛn ki lamɓà kaa ghɛnɛɛ gɛ tì ɓi foo, ɓɛ ki wogtii gɛ ɓi jɛ̀ɛ̀ ì ǹwɔlì giɓ rì gil foo. Ɓisuulɛ ɓɛ̀kìì-dùne ɓɔɔ ɓɛ ɓaghà ɓìtèetèɗ ɓi ɓi ziinɛ, rì tì lɛ, ù yègsìghà ɓìlɔ̀ŋ ɓìcèm rì mɛ̀ghèy mɔɔ mɛ kifuu, 
rì tì lɛ, ɓɛ tanɛ̀ngà lɛ rì bwaɓ yi ɓɛkpaŋzì-ɓìɓan, rì yi ɓɛgherɛ̀n, rì yi ɓum ɓɛ̀cèm ɓɛ ɓɛ cuusìghà ɓi ziinɛ a lɔ̀ŋkɔɔ.
Ajɛ̀m ìnɛn ǹwokà coo jɛ̀ɛ̀, ì pisɛ̀n yɛ̀ɛ jɛ̀ɛ̀ ì coo kituu ki ɓum kɛɛ ri ɓi ɗyoo ɓi ɗùm ki kpaakpàà lɛ: Alèluyà! Gòri, rìkem, rì ìtèɗ, ɓi ri ɓyom ɓi Bɛ̀ll wìs. 
Ɓisuulɛ rìren ɗii ɗi ɓiɓan ɗi ri miì, ɗi ki ɓa lɛ saaɗ. Àa m̀pɔnɔsii coo giɓ a rìɓàmɓà ànɛ àa n-yooyògsì zi ri rìɓàmɓà ɗii, à ki rɔ̀ŋ bwaɓ yi ɓɛ̀kìì-ɓìsay ɓii ɓɛ à wowòlà. 
Nni ɓɛ ɓiìtìghà tì kìkpaà lɛ: Alèluyà. Fɔɔnnɛ fìsilì fi fyɛɛ̀ ɗiighɗigsì bàn ìnɛn, fyɛɛ̀ syoosyoo fiɗyàɓ fikɔ̀ɔ̀.
Fɔɔnnɛ ɓɛ̀sɛ̀ɛ̀mɛn ɓɛ ɓum ɓɛ ritin ɗì ɓɛnin, ɗì nyàm yi kinìn, ɓɛ ɓakà mɛ̀ɗu ɓi zi, ɓɛ ɓɔgsì Bɛ̀ll ànɛ à kɔ̀kɔrii ɓi-kɔ̀ɔ̀ wu rilàmì di ɓɛɛ̀ kpaakpaa lɛ: Ààmɛ̀n Alèluyà!
Nni jɛ̀ɛ̀ ì faŋìghày ɓi-kɔ̀ɔ̀ wu rilàmì lɛ: Ɓɔgsiina Bɛ̀ll wìs, mìni ɓɛ̀kìì-ɓìsay ɓii ɓɛ̀cèm, mìni ɓɛ ɓì ti ɓì risàg nyi lɛ rì ɓɔɓti rì ɓɛ̀sɛ̀ɛ̀mɛn.
Fɔɔnnɛ ǹwokà jɛ̀ɛ̀ di yɛɛ̀ wɔ̀ɔ̀wɔɔ yɛ̀ɛ jɛ̀ɛ̀ ì coo kituu ki ɓum, ì pisɛ̀n ɗì gom ì ɓyoo ɓikus ɓi riɓày, nsoò lɛ gom ì baàbàn ìnɛ yɛɛ̀ ɓoɓog ri ìtèɗ, jɛ̀ɛ̀ ìncèm ì kpaakpàà lɛ: Alèluyà! Lɛ Kan Bɛ̀ll à ìtèɗ wucèm à mɛ rèsi kilàmì kii. 
Ti nyààrɛɛna, tì sàmsàm, tì fafà nyi rìkem ɓisuulɛ tìcàɓ ti ɓi rìwɛy ɗi Man à jɔ̀ɔ̀ ti kpaŋi, gil a mɛ ki pègsɛ̀n. 
Ɓɛ nfaa nyi ìtèɗ wulɛ a waàtɛn syeesyee à kìrimitì ànɛ a lònlòm, à ki ɓa ntɛnɛn. Syeesyee à kìrimitì ànɛn yɛɛ ri ɓìsyeesyee ɓi ɓiɓan ɓi ɓɛ̀gherɛ̀n ɓɛ ti ɓɛ kilàg. 
Nni ŋwaà-fìtom anɛ̀n à kpaaghà mɛ̀ lɛ kàna lɛ: Mààgh rì ɓumɓɛ ɓɛ ri ɓɛ̀lààghrakɛn a dinà ì rìwɛy ɗi Man à jɔ̀ɔ̀; fɔɔnnɛ à kpatìghà mɛ̀ lɛ: Jɛ̀ɛ̀ yi, yi ri ɓɛ̀kɔɔ̀kɔɔ̀ ɓɛ jɛ̀ɛ̀ ɓɛ Bɛ̀ll. 
Nni ǹkpìghà nyi a mɛ̀kòò lɛ mɓɔgsi nyi kìɓan kifog, à kpaa mɛ̀ lɛ: Kɔ̀ɔ fèèghrɛn ki kìi com kidɛŋ fɔlɔɔ; mɛ̀ ǹɗì lɛ mɛ̀ reŋkàŋ wɔ̀ɔ̀ a kìsay, ǹki ɓa ti reŋkàŋ à ɓɛ̀goni ɓɛ ɓɛ tekà ɓìɓan ɓi Yeesus à tɛɛ̀zìghà. Bɛ̀ll innɛ ɓɔgsi, lɛ ɓìɓan ɓi Yeesus à rèsìghà ɓyɛɛ ri ǹghay ànɛ à ti à rèsàg ɓɛ̀kpaŋzì-ɓìɓan, com ki ɓɛɛ kpaà.
Fɔɔnnɛ ǹghɛngà ɗyoo ɗìnɛmɓɛn ǹghɛn zòm i kìmɓɛ̀rɛ̀ ì mpuɓ, ŋwaànɛ à ɓaghà ɓi zòm inɛ̀n aɗyoo, à ɓaghà ɗii lɛ, Ŋwaà-ǹtyweeyi, rì wusìnɛ̀ɗ à kɔɔ̀kɔɔ̀, a yɔ̀myɔm ɓiɓan, à ki ɗùùɗuu wɛ̀y ɓi ɓɛ̀saaɗ. 
Mis mii mɛ ri ǹɗòò wu ɗuu; ɓɛ̀tàm ɓɛ rikem ɓɛ ɓa nyi ɓi nto kìtuu; à rì ɗii ɗì kànɛn ɓi nyoo, ɗi ŋwaàdɛŋ à yii ɓi, i ki cee ɓi lɛ nyimiɗ, 
à rì ǹwaatɛn rìga ànɛ à rì bwaɓ ri bwaɓ, à ki rì ɗii lɛ jɛ̀ɛ̀ ì Bɛ̀ll. 
Mɛ̀raŋ mɛ ɓɛsujàà ɓɛ aɗyoo mɛ nɔɔ̀nɔ̀tìghà nyi ɓi zòm yi kimbɛ̀rɛ̀ yi puɓ, ɓɛ waatàg ɓìsyeesyee ɓi ɓɛkìrimitì ɓɛ puɓ, ɓɛ ɓɛ ri ɓɛ̀tɛnɛn. 
Gàfàg ì mpooyɛn i kpaŋ yì nyi ɓi ŋwɔm lɛ a ɓog ɓìlɔ̀ŋ ri yɔ̀; à rì ɓyɔ ɓiì kɛ̀ɛ̀sii ri ǹkpas wu bɔŋ, à ki saɓ ɓiɗùn ɓi viìnyɛ̀ ɓi wayɗ wu mɛrɔ̀g mɛ coo bim i Bɛ̀ll à ìtèɗ wucèm. 
Ɓi rìga wìì rì ɓi ɓɛ̀y wii, ɗii ɗi ri miì ɗì kànɛn lɛ rìfòm ɗi mɛfòm, rì Kan ànɛ a ɓɛ̀kan.
Nni ǹghɛngà ŋwaà-fìtom adɛŋ di à rɛrɛlii ɓi ŋwos; à làmɓɛ̀ngà tììlì tìcèm ti ti lɛŋlɛ̀ŋgà jɛ̀ɛ̀ aɗyoo lɛ: Yùunay, ɓi taŋzɛn ɓi coo dinà ì Bɛ̀ll, 
lɛ di ɓi ɗi lɛ rì mɛ̀mùù mɛ mɛfòm, rì ɓɛ̀kɔ̀mɛ̀n ɓɛ̀sujàà, rì ɓìtèetèɗ ɓi ɓum, rì mɛ zòm yi kimbɛ̀rɛ̀ rì ɓumɓɛ ɓɛ ri ɓi zòm yiǹ aɗyoo, rì mɛ ɓum ɓɛ̀cèm lɛ, rì ɓɛ̀kpàn rì ɓɛ̀roɓɛ ɓɛ yin ɓɛkpàn, rì ɓɔɓti rì ɓɛ̀sɛ̀ɛ̀mɛn.
Fɔɔnnɛ ǹghɛngà lɛ rì nyàm (ì mɛ̀to taàɓɛ̀ɛ̀), rì mɛ̀fòm mɛ ɓi ziinɛ, rì mɛ̀raŋ maa mɛ ɓɛsujàà, ɓɛ̀taŋzɛn lɛ ɓɛɛ ɗuu wɛ̀y ɗi roànɛ à ɓaghà ɓi zòm i mpuɓ aɗyoo, rì nɗaŋ wii wu ɓɛsujàà. 
Nni ɓɛ ɓangà nyàm ìnɛn nɗaŋ ri ǹkpaŋzì-ɓìɓan ɓi ɓɛpwàà ànɛ à kìkìghà dàm yi yi syogà ɓumɓɛ ɓɛ ɓaghà rì kìrèmzɛnà ki nyàm, ɓɛ ki ɓɔɔɓɔgsì kìfèèghrɛnà ki nyàm ìncèm. Fɔɔnnɛ ɓɛ pikà ɓyom ɓi kiɓɛ̀ɛ̀ ɓiǹ cem ɓi kìràà ki ɗuu, ki ǹdùsi a lɔŋlɔŋ miì. 
Gàfàg ìnɛ ì kpagày ɓi ŋwɔm wu roànɛ à ɓaghà ɓi zòm aɗyoo, ì cuusìghà ɓɛ̀ro ɓɛm̀bog; fɔɔnnɛ tììlì tìcèm ti ɗighà mɛ̀mùù maa, ti wuràg.
Fɔɔnnɛ ǹghɛngà di ŋwaà-fìtom adɛŋ a sɛnsɛn yi aɗyoo, à ɓanɓàn lɛ rì fìɗìɓà fi riɓee ɗi rimɛn, rì coo nsɛ̀ŋi ɓi càg. 
À ɓangà kìnààgɔ̀n ki ki ri lɛ fìɗyàɓ fi nyoo fi lɛ nɗèm, rì Satàn, à kàŋ kɔ bɛn lɛ kɛɛ kɔri fɔlɔɔ bèg tɔɔsìm. 
Nni à pìkà kɔ ɓi coo riɓee ɗi rim, à pɛ̀ɛ̀zì ɗyɔ kìsìmi, à ki roŋ ɗyɔ, lɛ kìnààgɔ̀n kɛ̀ kɛɛ̀ yègsi ti ɓìlɔ̀ŋ à kpaŋ yɛ̀ɛ tɔɔsìm à bèg ànɛn à rì ɓiì ronì. Ajɛ̀m ìnɛn, ki ghɛɛ̀sɛɛ lɛ ɓɛɛ ka càɗ kɔ ɓi maa cààmɛ̀n.
Nni ǹghɛngà mɛ̀kɔ̀ɔ̀ mɛ rilàmì, ɓɛ faghà ɓumɓɛ ɓɛ kɔràkà ɓi mɛ̀kɔ̀ɔ̀ mɛǹ ìtèɗ wu yɔ̀myɔmɛn ɓiɓan; fɔɔnnɛ ǹghɛɛ̀dìghà mɛ̀ghay mɛ ɓum ɓɛ ɓɛ wowòlà ɓisuulɛ ɓɛ ɓaghà ɓɛ̀wusìnɛ̀ɗ ɓɛ Yeesus rì ɓɛ jɛ̀ɛ̀ ì Bɛ̀ll, rì ɓɛ̀roɓɛ ɓɛ ɓɔgsìghà ɓi nyàm ì mɛ̀to taàɓɛ̀ɛ̀, nsoò lɛ kìfèèghrɛnà ki yɔ̀, ɓɛ̀ kɛɛ̀ ki ɓa ri kìrèmzɛnà ki nyàm ìnɛn ɓisu nsoò lɛ ɓi càg. Fɔɔnnɛ ɓɛ ghemɓɛ̀ngà, ɓɛ ki làmi nɗaŋ ɗi Kiris bèg tɔɔsìm. 
Ɓìloŋ ɓimbog ɓi ghemɓɛ̀ngà ɓi à kpaŋ yɛ̀ɛ bèg tɔɔsìm yiǹ yi ghaghìghà. Rìghèmɓɛ̀n ɗi ɓiloŋ ɗi ǹtonto ɗyɛɛ ri lɔɔ. 
Ɓumɓɛ ɓɛ ri rì gàɓ ɓi rìghèmɓɛ̀n ɗi ɓiloŋ ɗi ǹtonto, ɓɛ ri ɓɛ̀mààghmaagh, ɓɛ ki ɓa ɓɛtɛnɛn; rìwu ɗi kiɓɛ̀ɛ̀ ɗi yiìdi ri ìtèɗ ɓi ɓɔ; ɓɛ ri ɓiì ɓaà ɓɛ̀pìrɛɛtìrɛ̀ ɓɛ Bɛ̀ll rì ɓɛ Kiris, ɓɛ ki làmi nɗaŋ ɗi nyi bèg tɔɔsìm.
Yɛ̀ɛ bèg yi ri ghaagh fɔlɔɔ tɔɔsìm, ɓɛ kpaŋzì Satàn ɓi naà-zày yìì, 
fɔɔnnɛ à ri kɛ̀n kiyègsii ɓilɔ̀ŋ ɓìcèm ɓi ɓi ziinɛ ɓìlànà ɓinin lɛ rì Gɔ̀g rì Magɔ̀g, lɛ di a taŋzɛn ɓyɔ ɓisuu wɛ̀y. Bàlì ì ɓìlɔ̀ŋ ɓiǹ ì rì yɛ̀ɛ sɛɛ̀sɛɛ a rìɓày à kìkòn.
Nni ɓɛ riɓìghà zi bimiɗ, ɓɛ ghegsɛ̀n bàn ì ɓɛ̀gherɛ̀n ìnɛ ì rì bàn ìnɛ Bɛ̀ll à ti à keesàg; kìɓan kifog ɗuu ɗi sɛngày aɗyoo, ɗi ɓugsì ɓɔ. 
Fɔɔnnɛ ɓɛ pikà Satàn anɛ à yègsìghà ɓɔ ɓi kìràà ki ɗuu rì ǹdùsi, jàŋ inɛ ɓɛ ri lɛ, rì nyàm rì ǹkpaŋzì-ɓìɓan ɓi ɓɛpwàà. Ɓɛ ri wowoogh gɛ mɛ̀tɔɓ yɛ̀ɛ ìru yɛ̀ɛ ŋwos fiɗyàɓ fikɔ̀ɔ̀.
Nni ǹghɛngà ìkɔ̀ɔ̀ wu rilàmì wu puɓ, ɗì roànɛ à kɔ̀kɔ̀rìghà miì. Zi rì ɗyoo ɓi ghɛŋìghà ɓi mis mii ɓyɛ̀ kɛɛ̀ ɓa ti ri ìkɔ̀ɔ̀. 
Fɔɔnnɛ ǹghɛngà ɓìloŋ lɛ rì ɓi ɓɛsɛ̀ɛ̀mɛn rì ɓi ɓɔɓti, di ɓi rɛrɛlii asu wu ikɔ̀ɔ̀ wu rilàmì. Ɓɛ ŋwaɗkà ɓɛ̀kaàtà, ɓɛ ŋwaɗtì kaàtà àdɛŋ ànɛ à rì kaàtà à cɛɓ. Fɔɔnnɛ ɓɛ yɔmgà ɓìloŋ ɓiǹ lɔŋ yɛ̀ɛ mɛ̀kìkìì maa mɛ ɓaghà, lèg ànɛ yɛ̀ɛ ki ɓaghà kì kànɛn ɓi ɓɛ̀kaàtà ɓɛǹ. 
Rìɓày à kìkòn à pɛ̀ɛ̀zìghà ɓìloŋ ɓi à ɓaghà rì ɓyɔ, rìwu rì tɛ̀ɛ̀, ɓi fa ɓìloŋ ɓi ɓyɔɔ ɓaghà rì ɓyɔ, fɔɔnnɛ ɓɛ yɔmgà mum bimiɗ lɔŋ yɛ̀ɛ mɛ̀kìkìì mii mɛ ɓaghà. 
Fɔɔnnɛ ɓɛ pikà lɛ rì rìwu, rì tɛ̀ɛ̀ ɓi kìràà ki ɗuu; kìràà ki ɗuu kìn kɛɛ ri rìwu ɗi kiɓɛ̀ɛ̀. 
Nni mum ǹcèm ànɛ ɗii ɗii ɗi ɓaghà ɓi ɗikànɛn ɓi kaàtà à cɛɓ, ɓɛ pikà nyi ɓi kìràà ki ɗuù.
Fɔɔnnɛ ǹghɛngà nyɔɔnyɔn à ɗyoo rì nyɔɔnyɔn à zi, lɛ ɗyoo ɗi ǹtonto rì zi i ǹtonto ɓi silìghà, nsoò rìɓày à kìkòn kɛ̀ɛ ɓa ti. 
Nni ǹghɛngà bàn ì ǹtɛnɛn, nyɔɔnyɔn à Yorisalɛm, m̀pègsɛn yɛ̀ɛ gurà ànɛ à rɛ̀ŋɗɛɛ ɓisuu yii wiì, di a sɛnsɛn yi aɗyoo, di à pɛ̀sɛɛ yì jàŋbog rì Bɛ̀ll. 
Fɔɔnnɛ ǹwokà di coo jɛ̀ɛ̀ ki riì ɓi-kɔ̀ɔ̀ wu rilàmì, ki kpaakpàà lɛ: Kìnuugh ki Bɛ̀ll kɛɛ̀ki, ǹɗaŋ ɗi ɓum ɓii; à rì ɓiì kɔ̀rii nɗaŋ ɗi ɓɔ, ɓɔɔ ɓa kìlɔ̀ŋ kii; fɔɔnnɛ Bɛ̀ll nyimiɗ a rì ɓiì ɓaà ǹɗaŋ ɗi ɓɔ. 
À ɓiì tɔ̀saagh misì mɛ̀cèm mɛ ɓɔ ɓi mis; fɔɔnnɛ rìwu ɗyaa ɓa ti ɓi nsoò ɓìlɛ̀ɓì, ǹsoò ɓìkiŋ, nsoò rìkɛŋ, ɗyɛ̀ kɛɛ̀ ɓa ti, ɓisuulɛ ɓìɓan ɓi ǹtonto ɓìn ɓi mɛ ghaàgh.
Fɔɔnnɛ roànɛ à ɓaghà ǹkɔ̀kɔriyɛn ɓi-kɔ̀ɔ̀ wu rilàmì à kpaaghà lɛ: Ɓyom ɓìcèm ɓyɛɛ̀ ɓi m̀pɛ̀ɛ̀zii lɛ nyɔn; à ki kpaa lɛ: Kàna! ɓisuulɛ jɛ̀ɛ̀ yi yi ri miì, yi ki ɓa saaɗ. 
Nni à kpaghà mɛ̀ lɛ ki leègh. Ǹɗì Alfà rì Òmegà, rìtumɛ̀n ɗì rìsugtɛ̀n. Ŋwaànɛ a wowog kinɔli, nnɛ ǹɗì ɓiì faà ǹsim à mɛ̀nig mɛ cɛɓ zɛy rì zɛy, kɛ̀ɛ kòòsɛn. 
Ŋwaànɛ à rì ɓiì yagsaagh nnyɛɛ ri ɓiì fɔ̀ni mɛwus mɛǹ, ǹɗì ɓiì ɓaà Bɛ̀ll wìì, nyii ɓa mɛ̀ man. 
Wɔ̀lɛ ɓi ɓɛg ànɛ a ɓɛ̀riris, rì ɓumɓɛ ɓɛ gherɛɛ ɓi, rì ɓɛ̀kìì-ɓìɓan ɓi ɓeɓtɛn, rì ɓɛ̀wolì ɓum, rì ɓɛ̀kìì-tìsɔ̀mɔ̀g, rì ɓɛ̀kìì-majìg, rì ɓɛ̀kìì-ɓìnùn, rì ɓɛ̀pwààpwaà ɓɛ̀cèm, gàɓ yàà i ɓaa gɛ ɓi kìràà ki ɗuu ɗi ghɛ̀g-ghɛ̀g rì ǹdùsi, kɛɛ ri rìwu ɗi kiɓɛ̀ɛ̀.
Fɔɔnnɛ kìbog ki ɓi ɓum ɓɛ titom ɓɛ kitaàɓɛ̀ɛ̀ ɓɛ ɓɛ ɓaghà rì ɓɛ̀ɓeŋ ɓɛ̀ rongakɛn ɗi mɛ̀tɔɓ mɛ kitaàɓɛ̀ɛ̀ mɛ siitòn, ki yughà mɛ̀ kìkpaa lɛ: Yu nɗesi wɔ̀ gurà, gili Man à jɔ̀ɔ̀.
Fɔɔnnɛ à tekà mɛ̀ ɓi nghay, à kɛ̀n ɗì mɛ̀ ɓi coo kiteŋtèèŋ ki dòn aɗyoo, nni à rèsìghà mɛ̀ bàn ì ǹtɛnɛn inɛ lɛ Yorisalɛm, di yɛɛ̀ sɛnsɛn yi aɗyoo, di ì pɛ̀sɛɛ yì jàŋbog rì Bɛ̀ll. 
Kìtɛɛtɛn ki rigwey ɗi Bɛ̀ll ki lonlòmgà ɓi bàn ìnɛn; rìlòm ɗi ì lònlòmgà ɗi ɓaghà yɛ̀ɛ gɔ̀g ì ŋwèrim-ŋwèrim, ɗi ɓa tì yɛ̀ɛ gɔ̀g ìnɛ lɛ zyaspɛ̀ ìnɛ yɛɛ̀ lònlom yɛ̀ɛ kìpɛsà ki ŋwii. 
Bàn ìnɛn ì ɓaghà rì coo kiteŋtèèŋ ki gari ki ki ceŋzɛ̀ngà yɔ̀; gari inɛ̀n ì ɓaghà mɛ̀suunaa ǹtɛ̀ɗ rì mɛɓɛɛ̀, ɓum ɓɛ titom ntɛ̀ɗ rì ɓɛɓɛɛ̀ a mɛ̀suunaa mɛ̀n. Mii mɛ ɓaghà mɛ̀kàngakɛn a mɛ̀suunaa, mii mɛ̀n mɛ ɓaghà mii mɛ mɛpwìɗ ǹtɛ̀ɗ rì mɛɓɛɛ̀ mɛ ɓɔn ɓɛ Isirayɛl. 
Mɛ̀suunaa mɛ̀n mɛ ɓaghà lɛ, mɛraa a rìkpagì ɗi ŋwos, mɛraa ǹkòkwey, mɛraa duŋzi, mɛraa a rìnɔ̀ŋɗàg ɗi ŋwos. 
Bàŋbàŋ yi gari i bàn yi ɓalàkà yì toŋɛn ɓi ɓyoo gɔ̀g ǹtɛ̀ɗ ɗì ɓiɓɛɛ̀ aɗyoo, mii mɛ ɓɛkɛ̀nì-fìtom ɓɛ Man à jɔ̀ɔ̀ ntɛ̀ɗ rì ɓɛɓɛɛ̀, mɛ ɓalàkà mɛ̀kànɛn ɓi gɔ̀g yiǹ.
Roànɛ à tòtòkà rì mɛ̀ à ɓaghà rì kìsyòŋ ki gol ɓi sìg à vèg, lɛ a feg lɛ rì bàn, rì mɛ̀suunaa mɛ gari, rì bàŋbàŋ yi ɓi gari inɛ̀n. 
Bàn ì ɓaghà yɛ̀ɛ fookɔnà, rìràɓ ɗi yɔ̀ ɗì rìfùùrɛ̀n ɗi yɔ̀, ɓi ɓaghà com kìfog. Fɔɔnnɛ à fèkà yɔ̀ ri kìsyòŋ kiǹ, ì kpaŋ ɓɛ̀kilòmɛɛ̀tɛ̀rɛ̀ tɔɔsìm bog rì ɓɛ̀hɔnɗɛ̀ɗ ɓɛɓɛɛ̀ ɓi rìràɓ; rìràɓ, ɗì yɔ̀ ɗì rìfùùrɛ̀n ɗi yɔ̀ ɗì rìteŋmɛ̀n ɓi ɓaghà com kìfog. 
À fèkàkà girig gari, ì kpaŋ ɓɛ̀mità mɛ̀tin mɛraa rì ɓɛ̀mità ɓɛtaǹ; vèg ìnɛ ŋwaà-fìtom a ɓaghà rì yɔ̀, ì rì vèg ì ɓum.
Bàŋbàŋ yi gari i bàn ìnɛn yi ɓaghà yìtoŋɛn ɗi gɔ̀g ìnɛ lɛ zyaspɛ̀ fɔɔnnɛ bàn yɔ̀miɗ i ɓaghà ǹtoŋɛn ɗi gol ì ghaàghaŋì, ì lònlòm yɛ̀ɛ ŋwii. 
Ɓyoo gɔ̀g ɓi bàŋbàŋ yi gari ì bàn yi ɓalàkà miì yìtoŋɛn aɗyoo, yi ɓaghà yì rɛ̀gakɛn ɗi gɔ̀g yi ŋwèrim-ŋwèrim mɛ̀kuu mɛ̀cèm; coo gɔ̀g ì ǹtonto ìnɛ ɓi gɔ̀g yiǹ ì ɓaghà ǹɗɛ̀ŋɛn ɗi zyaspɛ̀, ì kìɓɛ̀ɛ̀ ǹɗɛ̀ŋɛn ri sàfiir, ì kìraa rì kàlsèdwan, ì kìnìn rì èmèroòdɛ̀, 
ì kìtaǹ rì sàrdonis, ì kìtaàfog rì sàrìdwan, ì kìtaàɓɛ̀ɛ̀ ri kìrìzòlit, ì kìtaàraa rì bèril, ì kìtaànìn rì tòpaàzɛ̀, ì kìntɛ̀ɗ ɗi kìrìzòpìraàzɛ̀, ì kìntɛ̀ɗ ɗì bog rì ìyàsɛŋtɛ̀, ì kìntɛ̀ɗ ɗì yiɓɛɛ̀ rì àmètis. 
Mɛ̀suunaa mɛ kintɛ̀ɗ rì mɛɓɛɛ̀ mɛ ɓaghà tìcaka ntɛ̀ɗ rì tiɓɛɛ̀, ìsuunaa wùcèm wu ɓalàkà fìcaka fifog; ǹlɛmɓog wu Bàn wu ɓaghà wù kìyɛn ɗi gol ì ghaàghaŋì lɔŋ yɛ̀ɛ ŋwii à ǹghɛɛghɛnɛ̀n lɛ kpeŋkpèŋ̀ŋ̀.
Ǹghɛngà ɓi naà-Bɛ̀ll wɔɔ ɓisuulɛ Kan Bɛ̀ll à ìtèɗ wucèm rì Man à jɔ̀ɔ̀ ɓɔ yɛɛ ri naà-Bɛ̀ll ìnɛ wɔɔ. 
Bàn ìnɛn ì yin ɓiì tɔtɔgh lɛ ŋwos nsoò lɛ ŋwii ɓyɛɛ kpeŋzi yɔ̀ ɓisuulɛ rìkem ɗi Bɛ̀ll ɗyɛɛ̀ kpeekpeŋzì yɔ̀, Man à jɔ̀ɔ̀ à ki ɓa lamɓà à bàn ìnɛn. 
Ɓìlɔ̀ŋ ɓi ɓi ziinɛ ɓi ri kɛ̀ɛ̀ghii gɛ ɓi kìtɛɛtɛn ki bàn ìnɛn, mɛ̀fòm mɛ ɓi ziinɛ mɛ ki yùu gɛ wɔɔ ri ìkum waa. 
Mɛ̀suunaa mɛ bàn ìnɛn maa sìmɓɛɛ gɛ ɓi ri ŋwos ɓisuulɛ ìru waa ɓatii gɛ ɓi wɔɔ. 
Ɓɛ ri yùu gɛ wɔɔ lɛ rì gol rì ìkum wu ɓilɔ̀ŋ. 
Com ki ki ri rì tìfin kaa ɗiŋi ɓi wɔɔ, nsoò ŋwaànɛ à ti à kìlàg ɓìɓan ɓi ɓeɓtɛn ɓi mis mɛ Bɛ̀ll, rì ɓɛ̀pwàà, lɔŋ ɓumɓɛ mii maa mɛ ri mɛ̀kànɛn ɓi kaàtà à cɛɓ à Man à jɔ̀ɔ̀ ɓɔ rì ɓɔ, ɓɛɛ ri ɗiŋi ɓi bàn ìnɛn.
Fɔɔnnɛ ŋwaà-fìtom a rèsìghà mɛ̀ rìɓày à mɛ̀nig mɛ cɛɓ, ànɛ à ɓaghà lɛ saŋì-saŋì yɛ̀ɛ kìpɛsà ki ŋwii; rìɓày ànɛn à kpaŋkpàŋgày ɓi-kɔ̀ɔ̀ wu rilàmì wu Bɛ̀ll rì wu Man à jɔ̀ɔ̀. 
Ɓi nyìinyìm à ǹlɛmɓog wu bàn rì ɓi mɛ̀wɔŋì mɛ riɓày mɛ kiɓɛ̀ɛ̀, innɛ kìte ki cɛɓ ki ri; kìte kiǹ ki ti ki wumgì gɛ̀n ǹtɛ̀ɗ ɗì yiɓɛɛ̀ ɓi bèg, ŋwii bimiɗ, ki wum gɛ̀n bog. Tyɛn ti kite kiǹ tyɛɛ̀ti ɓɛ ti ɓɛ wɔɔ̀zàg ɓumɓɛ ɓi ɓìlɔ̀ŋ rì tyɔ. 
Ǹcɛ̀m àa ɓa ti ɓi. Ikɔ̀ɔ̀ wu rilàmì wu Bɛ̀ll rì wu Man à jɔ̀ɔ̀ wu ri ɓa ɓi bàn ìnɛn, fɔɔnnɛ ɓɛ̀kìì-ɓìsay ɓɛ Bɛ̀ll ɓɛ ri ɓɔɔɓɔgsì nyi. 
Ɓɛ ki ghɛn ìsu wii, ɗii ɗìì ɗi ɓa ɗìkànɛn ɓi mɛ̀su maa. 
Ìru waa ɓati ɓi, ɓumɓɛ̀n ɓɛ̀ kɛɛ̀ ɓati ri zày ì kìtɛɛtɛn ki lamɓà, nsoò ki ŋwos ɓisuulɛ Kan Bɛ̀ll à rì ɓɔ ɓiì kpeekpeŋzì rì kìtɛɛtɛn kii, fɔɔnnɛ ɓɛ ɓiì làmii fiɗyàɓ fikɔ̀ɔ̀.
Nni à kpaaghà mɛ̀ lɛ: Jɛ̀ɛ̀ yi yi ri miì, yi ki ɓa saaɗ. Kan Bɛ̀ll ànɛ ǹghay wìì a kɛ̀ɛ̀sag ɓɛkpaŋzì-ɓìɓan, nnyɛɛ nɗomiì mum wiì à fìtom lɛ a resi ɓɛ̀kìì-ɓìsay ɓii ɓiɓan ɓi ɓi ri ɓiì kìlɛɛ di maa cààmɛ̀n à ghaghii. 
Mɛ̀ yɛɛ tiì lɔɔ ɓi cààmɛ̀n ki. Mààgh rì ŋwaànɛ à ɓèŋi jɛ̀ɛ̀ yi kaàtà ànɛ; yi ri jɛ̀ɛ̀ yi yɛɛ̀ kpaakpaŋzì ɓìɓan ɓi Bɛ̀ll.
Mɛ̀ Zyaŋ, ǹkìghà lɛ ǹwog, ǹki ghɛn ɓiɓan ɓiǹ. Nni yɛ̀ɛ ǹwokà ɓyɔ ǹki ghɛn, nni ǹkpìghà a mɛ̀kòò mɛ ŋwaà-fìtom anɛ à rèrèsìghà mɛ̀ ɓyɔ lɛ mɓɔgsi nyi. 
Kìɓan kifog à kpaaghà mɛ̀ lɛ, kɔ̀ɔ fèghrɛn ki kìi com kidɛŋ fɔlɔɔ! Ǹɗì lɛ, mɛ̀ reŋkàŋ wɔ̀ɔ̀ a kìsay, ǹki ɓati reŋkàŋ à ɓɛ̀goni ɓɛ lɛ ɓɛ̀kpaŋzì-ɓìɓan, rì ɓɛ̀roɓɛ ɓɛɛ̀ ɓèŋɓeŋ jɛ̀ɛ̀ yi ɓi kaàtà ànɛ, Bɛ̀ll innɛ ɓɔgsi.
Fɔɔnnɛ à kpaaghà mɛ̀ lɛ: Kɔ̀ɔ nyam jɛ̀ɛ̀ yi ɓi kaàtà ànɛ yi yɛɛ̀ kpaakpaŋzì ɓìɓan ɓi Bɛ̀ll ɓisuulɛ cààmɛ̀n ki ti jàŋbog. 
Ŋwaànɛ à rì kìɓeɓtàg ki mum, a kɛnkɛn lɔŋ ɗi rìkìkì ɗi ɓiɓan ɓi ɓeɓtɛn asu, ŋwaànɛ à rì ǹtɔɓɓakɛn, a tɔɔ̀tɔ̀ɓɓɛ̀n lɔŋ, wɔ̀lɛ ŋwaànɛ à rì syeesyee à mum a kɛnkɛn asu ɗì rìkìkì ɗi ɓiɓan ɓi syeesyee, roànɛ à rì ǹtɛnɛn, a kaà lɔŋ lɛ a ɓa ti ntɛnɛn. 
Ghɛna, mɛ̀ yɛɛ̀ yùyuiy lɔɔ ɓi cààmɛ̀n ki, nki yùyuiy rì mɛ̀lèɓ mɛm̀ lɛ nleɓ mum bimiɗ lɔŋ yɛ̀ɛ rìkì ɗii ɗi ri. 
Mɛ̀ yɛɛ ri Alfà rì Òmegà, ŋwaà ǹtonto rì ŋwaà siitòn, rìtumɛ̀n ɗì rìsugtɛ̀n. 
Mààgh rì ɓɛ̀roɓɛ ɓɛ soò ɓɛ̀kàɓà ɓaa lɛ di ɓɛɛ fa ɓɔ ìtèɗ wulɛ ɓɛɛ ɗi kìte ki cɛɓ, ɓɛ ki ɗiŋi ɓi mɛ̀suunaa mɛ gari lɛ ɓɛɛ kɛǹ ɓi bàn.
Ɓɛ̀kìì-ɓìɓan ɓi ɓeɓtɛn rì ɓɛ̀kìì-majìg, rì ɓɛ̀kìì-tìsɔ̀mɔ̀g, rì ɓɛ̀wolì-ɓum, rì ɓɛ̀kìì-ɓìnùn, rì mum ǹcèm ànɛ à ti à keesàg rìkì ɗi ɓɛpwàà, ɓɛ ri ɓiì rɔ̀ɓi ɓi dan, ɓɛ̀ kɛɛ̀ ɗiŋi ɓi bàn ìnɛn. 
Mɛ̀ Yeesus, mɛ̀ yɛɛ nɗomiì mum wɛm̀ à fìtom lɛ a yu mìni kì rèsii ɓiɓan ɓiǹ, ɓi ɓìseŋi ɓyɛ̀m. Ǹɗì maa dòòridoòrì ànɛ ɓi boo ì mum ì Davit, ǹki ɓati fyɛy fi fyɛɛ̀ lònlom sariwa.
Ǹghay rì gurà ɓyɛɛ̀ kpaakpaa lɛ: Yuiy. Ŋwaànɛ à woogh kìɓan kiǹ à kpaa girig lɛ yuiy. Ŋwaànɛ a wowog kinɔli, à ghɛ̀ɛ̀sɛɛ kì yùu, ŋwaànɛ à kɔ̀ni, à teɗ mɛ̀nig mɛ cɛɓ zɛy, kɛ̀ɛ kòòsɛn.
Ǹkalii mum ǹcèm ànɛ à woogh jɛ̀ɛ̀ yi yɛɛ̀ kpaakpaŋzì ɓìɓan ɓi Bɛ̀ll, yi yi ri ɓi kaàtà ànɛ lɛ yi ri saaɗ; i ŋwaà foŋdii com kidɛŋ miì, Bɛ̀ll à foŋdii gɛ ŋwaànɛ̀n miì mɛ̀tɔɓ mɛ kaàtà ànɛ a kpaakpàà. 
I mum à ki pisii ɓìɓan ɓidɛŋ ɓi kaàtà ànɛ a kpaakpaŋzì ɓìɓan ɓi Bɛ̀ll ànɛ, Bɛ̀ll à pisii gɛ gàɓ yìì inɛ ɓi kìte ki cɛɓ rì ɓi bàn ì ntɛnɛn ɓi ɓɛ kalii, ɓi kaàtà ànɛ.
Roànɛ a kalag lɛ ɓiɓan ɓiǹ ɓi ri saaɗ a kpaaghi lɛ: Ɛ̀ɛ̀! Mɛ̀ yɛɛ̀ yùyuiy lɔɔ ɓi cààmɛ̀n ki. Ààmɛ̀n! Yuiy ɓà, Kan Yeesus!
Geesɛ̀n ì Kan Yeesus yɛ̀ɛ ɓa rì ɓum ɓɛ̀cèm!
