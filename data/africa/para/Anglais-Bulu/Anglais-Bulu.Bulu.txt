Atataʼa, Zambe a nga té yôp a si.
Si é nji bi ngum éyekaʼa nalé fe teke jôm été; dibi é mbe atane beta yee; ve Nsisime Zambe ô mbe ô tyiñelaʼan e mendime yôp.
Zambe nye na: Efufup é boʼok! A éfufup é nga bo. 
Zambe a nga yene na éfufup é ne mvaé, a Zambe a nga kandé éfufup baa dibi. 
Zambe a nga loon éfufube na môs a dibi ke na alu. Ngôʼé jia a tyé jia: môs ôsu ñwô le.
Zambe nye na: E ñyem ô boʼok e zañe mendim asu ya kandé mendim a mendim. 
Ane ñhe Zambe a nga bo e ñyeme te, a kandé mendim me ne e ñyeme si a ma me ne e ñyeme yôp. Nalé a nga boban. 
Zambe a nga loone ñyeme na yôp. Ngôʼé jia a tyé jia: môse baa ñwô le.
Zambe nye na: Mendim me ne yôbe si me kôʼane vôme wua a na éfas é ne nkôt é yenéʼé. Nalé a nga boban. 
Zambe a nga loon éfas é ne nkôte na si, a éndendame mendime na mañ. Zambe a nga yene na nalé a mbe mvaé. 
Wôna Zambe a nga jô na: Si é kuik bilok bi beʼe memvoñ avale dap, nalé fe bilé bia wume bibuma bi beʼe memvoñ avale dap. Ane nalé a nga boban. 
Si é nga kui bilok: élok ése mvoñ avale dé, a bilé bia wume bibuma, bi bili mvoñ avale dap: Zambe a nga yene na nalé a mbe mvaé. 
Ngôʼé jia, tyé jia: môse lale ñwô le.
Zambe nye na: Ateté e boʼok e ñyeme yôp, asu ya kandé môse baa alu; ateté te e too mendem ma liti biyoñ, mimôs a mimbu; 
nge di e ne e ñyeme yôp, asu ya faé si éfufup. E nga bobane nalé. 
Zambe a nga kôm ateté abaé e ne menen, wu ô ne anen asu ya jôô a amôs, wu ô ne tyôtyoé asu ya jôô a alu; a nga kôme fe ateté avok. 
Zambe a nga telé de ébaé yôp asu ya faé si éfufup, 
asu ya jôô a amôs, a asu ya kandé éfufup baa dibi. Zambe a nga yene nalé mvaé. 
Ngôʼé jia a tyé jia: môse nyini le.
Zambe nye na: Mendim me tame jaé ne lut a bitétéa bi vee, a na e si nyô anon é yeleʼe e ñyeme yôp. 
Zambe a nga té betite be mañ be ne menen mevale map, nalé fe bitétéa bi vee bi joʼok, bi boʼo mendime na me fôʼôsan abui; a nga té fe ônon ôse ô beʼe mefap avale dé. Zambe a nga yen na nalé a mbe mvaé. 
Zambe a nga botane bie a jô na: Bian a fôé a jalé mendim me mañ; a na anon é fôék e si nyô. 
Ngôʼé jia, tyé jia: môse tane ñwô le.
Zambe nye na: Si é tame biaé bitétéa bi vee mevale map, betit, bitétéa bia woñ, betite ya si, jia ése yʼété avale dé. Nalé a nga boban. 
Zambe a nga bo betite ya si avale dap, bone biyem avale dap, betite bese ba woñe si avale dap. Zambe a nga yene na nalé a mbe mvaé.
Zambe nye na: E mboʼone môt a éveʼela jangan a funaʼane bia, asu ya na a jôô kose mañ, anone ya yôp, bone biyem, si ése a betite bese ba woñ.
Zambe a nga té môt a éveʼela jé; a nga té nye a éveʼela Zambe fam a minga a nga té be.
Zambe a nga botane be a Zambe a nga jô be na: Bian a fôéan, jalaʼane si a jôô je. Jôʼane kose mañ, anone ya yôp a tit ése ja woñe si nyô. 
Zambe nye na: Mi lôô ma ve mia éloʼo ése é beʼe mvoñ a e nje é ne si nyô ése, nalé fe élé ése ja wume bibuma é beʼe mvoñ: bidi bienan e mbie le. 
E mfaʼa tit ése ya si, ônon ôse ya yôp, jôm ése ja woñe si é bili mvebe ényiñ, ma ve be éloʼo ése é bili nyôle kaé élok ane bidi. Nalé a nga boban.
Zambe a nga yene na jôm ése a nga bo é mbe mvaé. Ngôʼé jia, tyé jia: môse samane le.
Avale te e nde yôp a si a minsamba bitétéa miabe mise bi nga mane téban. 
E môse zamgbwale ésaé ése Zambe a nga bo é nga man, a a nga woʼon e môse zamgbwale ya ésaé ése a nga bo. 
Zambe a nga botane môse zamgbwale a telé wô étyi, amu môs ôte e ñwô Zambe a nga woʼon mfaʼa ésaé ya biôme a nga té.
Atataʼa yôp a si, éyoñe bi nga téban e nde di: Eyoñe Nti, nyô a ne Zambe, a nga bo yôp a si, teke 
mon élé éziñe ya fé a mbe a too si, nge éloʼo éziñe ya fé é mbe é faaneya: amu Nti, nyô a ne Zambe, a ngenan te bo na mveñ é noñe si, a teke môt éziñ a mbe na a bé bidi si. 
Ve ndutuu a mbe a vamek e si a ve si ése émumun.
Nti, nyô a ne Zambe, a nga kôme môt a mbuluʼu ya si; a nga vuñulu nye mfep ényiñ e mimbile mi môé, a môt a nga bo ététéa é vee.
Wôna Nti, nyô a ne Zambe, a nga bé afup Eden, e mfaʼa jôp da tôô, a tooé môt a nga kôm été.
Nti, nyô a ne Zambe, a nga bo na bilé mevale mese bi ne abeñe ya yen a mvaé ya di bi faa si, nalé fe élé ényiñ ézezañ afup, a élé ñyemane mvaé a abé .
Ôsôé ô mbe ô soʼo Eden asu ya ve mendim afup, akôlô ya valé, ô nga kabane mefase menyin. 
Afas ôsu jôé na Pisôn; e nde da bômane sii Avila ése e nne ba koone or été 
e nyô a ne abeñ abui, nalé fe bedelium a akoʼo ôniks. 
Ôsôé baa ô ne jôé na: Giyôn; e ñwô wo bômane sii Kus ése. 
Jôé ôsôé lale é ne Hidékél; e ñwô wo lôt Asiri mfaʼa jôp da tôô. Osôé nyini ô ne Efrat.
Nti, nyô a ne Zambe, a nga nyoñe môt a tooé nye afub Eden na a bé bidi été a baʼale fe de. 
Nti, nyô a ne Zambe, a nga ve môt abendé di na: Wo ye bo nguleya di jôm ése ja so bilé ya afup; 
ve wo ye bo te di jôme ja so élé ñyemane mvaé a abé , amu e môse wo ye di je, wo ye wu.
Nti, Nyô a ne Zambe, a nga jô na: E nji bo mvaé na fam é tabe étam; ma ye bo nye e mvolô baa nye ba fombane mesu. 
E Nti, nyô a ne Zambe, a nga kôme betite bese ya mefan a anone ya yôp a tyia. A nga bo na bi zu be môt a yen aval a ye loone bie, nalé ate ététéa ése é vee ja ye beʼe e jôé môt a nga yiane yôlé nye. 
Môt a nga yôlé mon éyem ase jôé, nalé fe anone ya yôp a betite bese ya mefan; ve mfaʼa môt, a nji bi mvolô a mbe nyô baa nye ba fombane mesu. 
E nde ñhe Nti, nyô a ne Zambe, a nga bo na ôyo melom ô ku môte yôp, nye ve ke ôyo; a nga nyoñe jia ya bivese bi mvaé bié a dibe vôm ate a minsôn.
Nti, nyô a ne Zambe, a nga kôme minga wua a évese mvaé a nga nyoñe fam a zuu nye be fam.
A fam é nga jô na: Eyoñe ji é ne ji évese ya bivese biam e nsône ya minsône miam. E nye ba ye loone minga. Amu a nga nyoñebane be fam.
Ajô te fam ja ye liʼi ésaa wé a e nyia wé, a a ye lat a e minga wé a ba ye bo e nsône wua.
Fam baa minga wé be mbe soé bebaane, ve be nji wôʼô nalé ôson. 
E betite bese ya fé Nti, nyô a ne Zambe, a nga té, nyo nje é nga dañe mefek. E nga jô minga na: Ye Zambe a nga tuʼa foʼo jô na: Mia ye bo te di biôme bia so e bilé bise ya afup? 
Minga a nga jô nyoo na: Bia di ngab ébuma bilé ya afup. 
Ve mfaʼa ébuma ya élé é ne ézezañ afup, Zambe a nga jô na: Mia ye bo te di je, a mia ye bo te nnambe je, nalé momo mia ye wu. 
Ane nyo é nga jô minga na: Teke foʼo bebé na mia ye wu! 
Ve Zambe a yeme na: E môse mia ye di je, mise menan ma ye kuiban, a na mia ye bo ane bezambe ba yeme mvaé a abé .
Minga a nga yene na élé é mbe mvaé ya di, abeñe ya yen é yiʼane fe ve mfasan. A nga nyoñ ébuma yʼété a di je; a nga ve fe je nnôme wé baa nye be mbe, a a nga di je.
Ane mise me be bebaé me nga kuiban; be nga yeme na be mbe soé. Be nga loé bebiene menjaʼa a mekaé me figié. 
Wôna be nga wôʼô tyiñe Nti, nyô a ne Zambe, e nye a mbe a kelek a wulu afup e mone mfebe ya mamengôʼé. Fam a e minga wé be nga ke sobô asu Nti, nyô a ne Zambe, ézezañe bilé yʼafup. 
Nti, nyô a ne Zambe, a nga loone fam a jô nye na: Ô ne vé? 
Nye na: Ma te wôʼô tyiñe jôé afub été a ma te ko woñ, amu me ne soé, e nde ñhe ma te sobô.
Nti, e nyô a ne Zambe, a nga jô na: Za a te kate wo na ô ne soé? Ye ô diya jôm éziñe ya élé me nga kamane wo na ô bo te di? 
Fam é nga yalane na: Ke minga ô nga tooé e fefele jam e nye a te ve ma jôme ya élé ane ma ke ma te je di. 
Wôna Nti, nyô a ne Zambe, a nga jô minga na: Amu jé wo te bo jame te? Minga a nga yalane na: Nyo ja te duʼu ma, ane ma ke ma te je di.
E nde Nti, nyô a ne Zambe, a nga jô nyo na: Amu wo te bo jame te, wo ye yoʼoban e biyeme bise été a betite bese ya fé été. Wo ye woñ a abume dôé a wo ye di mbuluk melu mese yʼényiñe jôé.
Ma ye futi ziñ e zañe jôé a minga, e zañe mvoñe jôé a e mvoñe jé: Enjéé ja ye fite wo nlô a wo wo ye lôbe nye étimekili.
A nga jô minga na: Ma ye bo mebume môé njuk, wo ye biaé e njuʼu été minkômbane miôé mia ye timbi e be nnôme wôé. Ve nye a ye jôô wo.
A nga jô fame na: Amu wo te bo tyiñe nyô ngale mewôk a na wo te di jôme yʼélé me nga kamane wo na te di, si ja ye yoʼoban amu wo wo ye soo bidi biôé été e njuʼu été, melu mese yʼényiñe jôé.
Si éte ja ye kui wo biyo a fafôlô a wo ye di biloʼo ya fé.
Wo ye di bidi a éduduʼu ya asu dôé akekui wo bulane si e vôm ô nga nyoñeban; amu ô ne mbuluk, a wo ye bulane mbuluk.
Fam é nga yôlé minga wé na Eve; amu a mbe nyia bevevee bese. 
Nti, nyô a ne Zambe, a nga bo Adam baa minga wé mengômesan mʼékôp, e mme a nga jalé be.
Nti, nyô a ne Zambe, a nga jô na: Eyoñe ji, ane môt a ntoo ane wua ya be bia, asu ñyemane mvaé a abé , nsaʼalaʼane na a same wo wé na a nyoñe fe jôme ya élé ényiñ, a di je a nyiñ nnôm éto.
Nti, nyô a ne Zambe, a nga titane nye afub Eden na a bo ésaé si, e vôm a nga nyoñeban. 
Eyoñ a maneya titane môt, a nga tooé Bekerubim mfaʼa jôbe da tôô afub Eden nalé fe nkabaʼa nduane nkpwaté mekôn wo tyiñelan, asu ya baʼale zen élé ényiñ.
Fam é nga jôʼôbô Eve e minga wé; a nga nyoñ abum a biaé Kan. A nga jô na: Me biaya fam a e mvolane Nti. 
A nga beta biaé Abél monyañ. Abél a nga bo mbaʼale mbame bone biyem, kane ki mbéé mefup. 
E mvuse nté éziñ, Kan a nga zuu bibuma ya si ane mvean e be Nti. 
Abél, nye fe, a nga zuu mintôle ya mbame bone biyeme wé a avoñe dap. Nti a nga yen Abél a e mveane wé mvaé; 
vʼa nji yene Kan a mveane wé mvaé. Kan a nga dañe wôʼô ôlun a asu dé e nga biban. 
Nti a nga jô Kane na: Wo wôʼô ôlun amu jé? A asu dôé e ne mbiban amu jé? 
Nge wo bo mvaé, wo ye beta telé nlô wôé tetele, ve nge ô nji bo mvaé, abé e ne ñyametan e mbé wôé, a minkômbane mié mia lumbu be wo; ve wo jôʼô de. 
Ve da Kan a nga kobô monyañ Abél a e mbôlô be mbe mefup, Kan a nga tebe monyañe ngame yat a wôé nye.
Nti a nga jô Kane na: Monyoñ Abél a ne vé? Nye na: Me nji yem; ye ma me ne mbaʼale mojañ? 
E nde Zambe a jô na: Jé wo te bo? Tyiñe metyi me monyoñ ja yôn ataté si été a kui be ma. 
Eyoñe ji, wo ye yoʼoban ôyap, a si ja te yooé anyu dé a nyoñe metyi me monyoñ e wo wôé été. 
Eyoñe wo ye bé bidi si, ja ye bo te beta ve wo mefoʼo mé. Wo ye bo nyô a ndeñendeñ ô nyeñembaʼan e si nyôna été. 
Kan a nga jô Nti na: Adite ya ékobe jam é dañeya ngule ya jibi. 
Wo titane ma den ôyap a si ba senan; ma ye yiane sobô ôyap a asu dôé, ma ye bo nyô a ndeñendeñ a ko woñ e si nyô, a nge môt éziñ a koone ma, a ye wôé ma. 
Nti a nga jô nye na: Nge môt éziñ a wôé Kan, ba ye kune nye biyoñe zamgbwa. A e Nti a nga futi ndem e be Kan ndembene bôte ba ye koone nye ba ye bo te wôé nye. 
Wôna Kan a nga kôlô vôme Nti a né a ke tabe e sii Nôd, e mfaʼa jôbe da tôô Eden.
Kan a nga yeme ngal; nye ve bo abum a biaé Enok. Wôna a nga lôñe tison a yôlé je jôé monafame wé Enok. 
Enok a nga biaé Irad, Irad a nga biaé Mewuyaél, Mewuyaél a nga biaé Metusaél, Metusaél a nga biaé Lemék. 
Lemék a nga luʼu binga bebaé, wua jôé na Ada, nyô baa na Sila. 
Ada a nga biaé Yabal; e nye a ne émvame bebaʼale biyem be ne te tabe ngume vôm. 
Monyañ a mbe jôé na Yubal; e nye a ne émvame ba bese ba bôme ntyam ateba a mfañ. 
E mfaʼa Sila, a nga biaé Tubal-Kan, nyô a mbe a luik bivôl bise bi ne mvot a étyé. Kale Tubal-Kan é mbe Nama.
Lemék a nga jô beyale na: Ada baa Sila, vôʼôlaʼane tyiñe jam! Binga be Lemék, keʼan alo e nkobô wom! Me nga wôé môt asu aveñe dam a mon asu mimbaʼa miam.
Ba ye kune Kan biyoñe zamgbwa, a Lemék biyoñe mewôme zamgbwa a zamgbwa.
Adam a nga beta jôʼôbô nga; a nga biaé monafam a yôlé nye jôé na: Sét; amu ngal a nga jô na: Zambe a beteya ve ma mvoñe bôte fe éjiane Abél e nye Kan a nga wôé. 
Sét fe a nga biaé monafam jôé na Enos. Eyoñe te ñhe be nga taté na ba loone jôé Nti.
Kalate mvoñe bôt Adam e nye nyô: E môse Zambe a nga té Adam, a nga bo nye a funaʼane Zambe. 
Fam a minga a nga té be, a nga botane be a loone be na Môt, éyoñe be nga téban.
Adam a too mimbu 130, a nga biaé monafam a funaʼane nye, aval éyekaʼa jé é né, a a nga yôlé nye jôé na Sét. 
Mimôs mi Adam, mvus abialé Sét, mi mbe mimbu 800; a a nga biaé bobefam a bobebinga. 
E nté ôse yʼényiñe jé ô mbe mimbu 930; wôna a nga wu.
Sét a nga biaé Enos a too mimbu 105. 
E mvus abialé Enos, Sét a nga nyiñe mimbu 807, a a nga biaé bobefam a bobebinga. 
E nté ôse yʼényiñe jé ô mbe mimbu 912; wôna a nga wu.
Enos a nga biaé Kénan a too mimbu 70. 
E mvus abialé Kénan, Enos a nga nyiñe mimbu 815, a a nga biaé bobefam a bobebinga. 
E nté ôse yʼényiñe jé ô mbe mimbu 905; wôna a nga wu.
Kénan a nga biaé Mahalalél a too mimbu 70. 
E mvus abialé Mahalalél, Kénan a nga nyiñe mimbu 840, a a nga biaé bobefam a bobebinga. 
E nté ôse yʼényiñe jé ô mbe mimbu 910, wôna a nga wu.
Mahalalél a nga biaé Yéréd a too mimbu 65. 
E mvus abialé Yéréd, Mahalalél a nga nyiñe mimbu 830 a a nga biaé bobefam a bobebinga. 
E nté ôse yʼényiñe jé ô mbe mimbu 895, wôna a nga wu.
Yéréd a nga biaé Hénok a too mimbu 162. 
E mvus abialé Hénok, Yéréd a nga nyiñe mimbu 800, a a nga biaé bobefam a bobebinga. 
E nté ôse yʼényiñe jé ô mbe mimbu 962, wôna a nga wu. 
Hénok a nga biaé Matusalem a too mimbu 65. 
E mvus abialé Matusalem, Hénok a nga wulu baa Zambe mimbu 300, a a nga biaé bobefam a bobebinga. 
E nté ôse yʼényiñe jé ô mbe mimbu 365. 
Hénok a nga wulu baa Zambe, wôna a nga jeñeban amu Zambe a nga vaa nye. 
Matusalem a nga biaé Lemék a too mimbu 187. 
E mvus abialé Lemék, Matusalem a nga nyiñe mimbu 782, a a nga biaé bobefam a bobebinga. 
E nté ôse yʼényiñe jé ô mbe mimbu 969, wôna a nga wu.
Lemék a nga biaé monafam a too mimbu 182. 
A nga yôlé nye na Noé, a jôʼô na: Nyôna a ye volô bia minlem e mfaʼa ngule bisaé bi mo bia juʼu bie e si Nti a nga yoʼé nyô. 
Lemék a nga nyiñe mimbu 595 mvus abialé Noé, a a nga biaé bobefam a bobebinga. 
E nté ôse yʼényiñe jé ô mbe mimbu 777, wôna a nga wu.
Noé a nga biaé Sem, Kam a Yafet a too mimbu 500.
Eyoñe bôt be nga taté na ba mialan e si nyô, a na bengon be nga bialé be be, 
ane bone be Zambe be nga yene na bengone be bôt be mbe abeñ, a e nne be nga zu tobe binga bap e be bengone bete.
Ajô te Nti a nga jô na: E Nsisime wom wo ye bo te tabe be môta binam éyoñ ése, amu a ne foʼo ve minsôn, a mimôse mié mia ye bo mimbu 120. 
Eyoñe te é mbe ji mimben mi mbe si nyô, valé bone be Zambe be zuya e be bengon be bôt, be ki be biaya be bon : e mbe bete be mbe beta mimbene ya melu kôa. 
Nti a nga yene na mbia mboone môt a nga dañ anen e si nyô; a na môs ôse e nleme wé wo bôndé ve mbia bʼasimesan. 
Ajô te Nti a nga jôbane na a nga té môt e si nyô a e nleme wé ô nga wôʼô ôlun. 
Nti nye na: Ma ye fimi môt me nga té e si nyô été, ataté môt a kui biyem, betite ba woñ a kui anone ya yôp; amu ma jôban ane me nga bo bie. 
Ve Noé a nga bi mvame Zambe. Ndôn
E mvoñe bôte Noé e nje nyô: Noé a mbe zôsôôô môt teke bijô ézezañe bôte ya biyoñe bié; Noé baa Zambe be mbe be wuluʼu.
Noé a nga biaé bobefame belaa: Sem, Kam a Yafet. 
Si é mbe ndaman e mise me Zambe, si é mbe njalane njet. 
Zambe a nga yene na si é mbe ndaman; amu nsôn ôse ô mbe ô wuluʼu abé e si nyô. 
Ajô te Zambe a nga jô Noé na: Me tyiʼiya na ma jiane bevevee bitétéa bise; amu si é ne njalane njet amu be; ajô te ma zu jiane be, nalé fe si. 
Lôñe womiene Ark a élé ba loone gôfér; wo ye bo bitune bi nda e ark ate été; wo ye futi meyañ été a atan. 
Avale di e nde wo ye ba nye: ayap menyiʼi me mo 300, ndam menyiʼi me mo 50, ôyabe yôp: menyiʼi me mo 30.
Wo ye futi ayombô e ark yôp e too anyiʼi wo da; e mbé wo ye bo mfaʼa ya fefe; ark ate a ye bi nkôñ mfaʼa ya si, nalé fe wu baa a wu lale. 
A e mfaʼa wom, ma ye soo ndôn e si nyô, asu ya jian nsôn ôse ô ne yôbe si ô bili mvebe ényiñ; jôm ése é ne si ja ye jañ. 
Ve ma ye bo élate jam a wo; wo ye nyiine ark été a bobefame bôé, e minga wôé a mimbome miôé. 
Wo ye fe bo na tit ébaé ya aval ese é vee é nyiin, asu ya na be ke ôsu a nyiñ a wo; wo ye nyoñe ngale wua a nnôme wua. 
Ngal a nnôm ya kan ése, ônon, éyem, tit ja woñe si, ba ye zu be wo, nalé ba ye bo te jañ. 
A wo nyoñek ngab éziñe ya bidi bise ba di, a baʼale bie ngaʼaban e fefele jôé, nalé ate bia ye volô wo asu bidi biôé a e mfaʼa wop.
Avale te e nde Noé a nga bo; a nga bo mimfaʼa mise avale Zambe a nga bendé nye.
Nti a nga jô Noé na: Nyiʼin e ark été, womien a e nda bôte jôé ése; amu me yeneya na, asu dam é ne zôsôôô ézezañe bôte mia be be mia nyiñ éyoñe jia. 
Nyoñek, e fefele jôé, fia zamgbwale ya betite bese be ne mfuban ,  
nalé fe fia zamgbwal anone ya yôp, nnôm a ngal, nalé ate wo ye baʼale ényiñe ya mvoñe jap e si nyôna ése été. 
Amu dene melu zamgbwa, ma ma ye zuu mveñ e si nyô môse mewôm menyin a melu mewôm menyin a ma ye fimi bitétéa bise me nga bo e si nyôna été. 
Noé a nga bo ane Nti a nga bendé nye mimfaʼa mise.
Noé a mbe mimbu 600, éyoñe ndôn é nga kui si nyô.
Noé a nga nyiin e ark a bobefame bé, minga wé a mimbome mié, asu ya mate mendim me ndôn. 
Ngabe ya betit be ne mfuban , ba be nji bo mfuban , a nyô ya betite ba woñe si, 
é nga nyiin e ark été, fefele Noé, befia, nnôm a ngal, avale Zambe a nga bendé Noé.
Mvuse melu zamgbwa, mendime me ndôn me nga zu si nyô. 
E mbu 600 ya ényiñe Noé, e ngone baa é too melu 17, môs ôte, menjeñe mendime ya beta yee, me nga vame si, a mezene mendime ya yôp me nga yombô. 
Mveñ é nga noñe si nyô môse mewôm menyin a melu mewôm menyin. 
Môse te ôbien Noé, Sem, Kam a Yafet, bobefam be Noé, minga Noé a mimbome mié milaa be nga nyiine ark 
a betite bese ane mevale map me né, biyeme bise ane mevale map me né, betite bese ba woñe si ane mevale map me né, anon ése ane mevale map me né, jôm ése ja yele a é bili mefap. 
Befia be nsôn ôse ô bili mvebe ényiñ, be nga nyiine ark été e fefele Noé. 
Be nga nyiin, nnôm a ngal be nsôn ôse, avale Zambe a nga bendé de Noé. Wôna Nti a nga dibe mbé .
Ndôn é nga tabe si nyô nté môse mewôm menyin. Mendim me nga bet a kee ark , nyô a nga beteban yôp. 
Mendim me nga nen a bet abui e si nyô, a ark a nga yeñe mendime yôp. 
Mendim me nga dañe dañe nene si nyô. Minkôle mise mi ne ôyabe yôp mi too yôbe si mi nga ke mendime si. 
Mendim me nga yandane minkô a lôte mie tañe menyiʼi me mo awôm a metan. 
Jôm ése é mbe é fôʼôsaʼane si é nga wu, toʼo anon, toʼo biyem a betit, biôm bise bi mbe bi nyuʼuk e si, a bôte bese. 
Jôm ése é mbe é fôʼôsaʼan a mvebe ényiñ e mimbile mi môé e nje é mbe e nkôte si, é nga wu. 
Zambe a nga fimi bitétéa bise bi mbe si nyô: Bi nga fimban e si nyô. A nga liʼi foʼo ve Noé a jôm ése é mbe a nye ark été. 
Mendim me nga kui ndôn e si nyô tañe môse ntet a mewôm metan. 
Zambe a nga simesane Noé, betite bese a biyeme bise bi mbe a nye e ark été; Zambe a nga bo na évuñulu é lôt e si nyô, a mendim me nga sis. 
Menjeñe mendim ya yee a mezene mendime ya yôp me nga feteban, a mveñ é nga telé nnoñan.
Mendim me nga vele si ôteʼetek ôteʼetek, a mendim me nga seʼan mvuse melu mewôm metan. 
E ngone zamgbwale é too melu 17, ark a nga tebe nkôle Arara. 
Mendim me nga ke ma seʼan a kui ngon awômô. E ngon awômô é too alu da, mebôbône minkô me nga taté na ma yené.
Mvuse melu mewôm menyin, Noé a nga yoé Vundi a nga bo ark . 
A nga suu émgbwañ, je ve kui a beta so biyoñ abui, akekui mendim me maneya kôte si. 
A nga suu fe zum na é yen nge mendim me siseya e si nyô. 
Ve zum é nji yene vôme ya bebe asu mebo mé, a é nga beta bulane be nye ark été, amu valé mendim me ngenane si nyôna ése été. A nga same wo, a nyoñe je, a bo je na é bulane be nye ark été. 
A nga beta yange melu mefe zamgbwa a suu zum éyoñ éfe atane ark . 
Mamengôʼé, zum é nga beta bulane be nye, é bili kaé ôlivié a nga kolé e nsoñe wé. Nalé ate Noé a nga yeme na mendim me siseya e si nyô. 
A nga beta yange melu mefe zamgbwa, wôna a nga suu zum. Ve é nji ke beta bulane be nye. 
Mendim me nga mane kôt e si nyô e mbu 601, ngon ôsu é too alu da. Noé a nga kandé andile ark . A nga fombô a yene na njeʼese si ô ntoo nkôt. 
E ngone baa é too melu 27 si nyô é ntoo nkôt.
Ane Zambe a nga kobô Noé mejô mana: 
Kuik atan ark , wo, minga wôé, bobefame bôé a mimbome miôé. 
Boʼo na mia be betit mevale mese be ne a wo mi kui atan: toʼo anon nge betit a ba bese ba woñe si; be nyuk e si, be fôé a bo abui e si nyô. 
Noé a nga kui atan, nalé fe bobefame bé, minga wé a mimbome mié. 
Betite bese, ba ba woñe si, ane mevale map me né, be nga kui atan. 
Noé a nga lôñe Nti ataʼa metunaʼa, a nga nyoñe ngabe ya betit be ne mfuban , a nyô ya anon e ne mfuban , a a nga ve mimvean mi ne ngumba ataʼa metunaʼa yôp. 
Nti a nga wôʼô mbamba ényum, a Nti a nga jô e nleme wé été na: Ma ye bo te beta yoʼé si amu môta binam, amu nleme môt ô ne nkômesan mfaʼa abé aso mongô; a ma ye bo te beta jiane jôm ése é vee, avale me nga bo. 
Nté ôse si ja ye tabe, mbéan a nkôane memvoñ avep a ayôñ, ésep a ôyôn, môs baa alu bia ye bo te man.
Zambe a nga botane Noé, nalé fe bobefame bé a jô be na: Bian a fôé a yiane si. 
Mia ye bo ékowoñ a angônda jam e mfaʼa tit ése ya si, ônon ôse ya yôp, jôm ése ja woñe si a bekos bese ya mañ; be ne e mvean e mo menan été. 
Jôm ése ja woñ a é vee ja ye bo mia bidi; ma ve mia je avale fe me nga bo asu bilé. 
Vʼakôsa bo nalé, mia ye bo te di minsôn a ényiñe jap, nalé a ne na: A metyi. 
Nalé fe na, ma ye sili metyi menan, e ne na ényiñe jenan, ma ye sili me be tit ése; a ma ye sili môt ase ényiñe môt a ne monyañ.
Nyô a kuli metyi me môt, metyi mé ma ye fe kuliban a e môte mbok.
Amu Zambe a nga bo môt a éyekaʼa jé; a mia, bian a fôé, jalaʼane si nyô a bôt, a boʼon abui été.
Zambe a nga beta kobô Noé ba be bobefame bé a jôʼô na: 
E mfaʼa wom, ma bo élate jam a mia a mvoñe bôte jenan é ne mvuse jenan, 
a bevevee bitétéa be ne a mia, toʼo anoñ, biyem nge betite bese ya si nyô, a ba bese be nga kui ark atan, a betite bese ya si. 
Ma bo élate jam a mia, nsôn éziñ wo ye bo te beta jañ a mendime me ndôn, a ndôn ja ye bo te beta kui asu ya jiane si. 
Zambe nye na: E ndem élat ma telé e zañe jam a mia, nalé fe bevevee be biôme bese be ne a mia asu miaé mia zu e nje nyô: 
Ma telé ntutume wom e minkut été, a wo ye bo ndem e zañe jam a si nyô. 
Eyoñe me maneya kôane minkute yôp, ntutum wo ye yené, 
a ma ye simesan élate jam é ne zañe jam a mia, nalé fe bevevee be biôme bese, a mendim ma ye bo te beta kôñelane ndôn asu ya jiane nsôn ôse. 
Ntutum wo ye bo e minkut a ma ye fombô wô asu ya simesan élate ya nnôm éto e zañe Zambe a bitétéa bi vee bi ne si nyô. 
Zambe a nga jô Noé na: E ndeme yʼélat ma bo e zañe jam a nsôn ôse ô nee si nyô e nje le.
E bobefame be Noé be nga so ark be mbe na: Sem, Kam a Yafet. Kam a mbe ésaa Kanaan. 
E bobefam belaa be Noé be nga beta jalé si nyô a bôt.
Noé a nga taté na a bé mefup a a nga bé afube mindiʼi mi woon. 
A nga nyu woon, a kele sulé a bômbô soé ézezañe nda éndelé jé été. 
Kam, ésaa Kanaan, a nga yene soé ésaa wé a kañete jame te atan e be bobenyañ. 
Eyoñe te Sem a Yafet be nga nyoñ alôʼô, be beté de bebaane bitule biap, be nga wulu mvumvua a buti soé ésaa wop; mbôlô mesu map me mbe nkôñelan, be nji ke yene soé ésaa wop. 
Eyoñe Noé a nga vee sulé jé, a nga nyoñe foé ya jame ébatane monafame jé é nga bo nye. 
Ane a nga jô na: Kanaan a boʼo biyoʼé! A boʼo ôlo belo asu bobenyañe bé!
A nga beta jô na: Akéva e boʼo be Nti, e Zambe Sem, Kanaan a boʼo ôlo viap!
Zambe a neneʼe Yafet a tabeʼe menda bindelé bi Sem a Kanaan a boʼo ôlo viap.
Noé a nga beta nyiñe mimbu 350 e mvuse ndôn.
E nté ôse yʼényiñe jé ô mbe mimbu 950; wôna a nga wu.
E mvoñe bôte bobefame be Noé e nje nyô: Sem, Kam a Yafet. Bobefam be nga bialé be be e mvuse ndôn.
Bobefam be Yafet be mbe na: Gômer, Magôg, Madeyi, Yavan, Tubal, Mesék a Tiras. 
Bobefam be Gômer: Akkenaz, Rifat, a Tôgarma. 
Bobefam be Tavan: Elisa, Tarsis, Kitim, a Dôdanim. 
E mbe be nga jalé bôt e bikôte bi mañ ya meyoñ e mesi map, ane nkobô môt ase ô né, ane mebume map ya meyoñe map me né.
Bobefame be Kam be mbe na: Kus, Mitsrayim, Put a Kanaan. 
Bobefame be Kus: Seba, Havila, Sabta, Raéma a Sabtéka. Bobefame be Raéma: Seba a Dedan, 
Kus a nga biaé Nimrôd; e nye a mbe môt ôsu a nga taté bo éwôlô môt e si nyô. 
A mbe éwôlô mboo minsôm asu Nti; ajô te ba jô na: Ane Nimrôd, éwôlô mboo minsôm asu Nti. 
A nga taté bo njô bôt e Babél, Erék, Akad a Kalné e sii Sinéan. 
E nne Asur a nga so si éte; a nga lôñe Ninive, tisone Rehôbôt, Kala 
a Résen, beta tison e zañe Ninive a Kala. 
Mitsrayim a nga biaé Beludim Beanamim, Belehabim, Benaftuyim, 
Bepatrusim, Bekasluhim e vôme Befilisteñ be nga so a Bekaftorim. 
Kanaan a nga biaé Sidoñ, ntôle mone wé, a Hét; 
a Beyébuzieñ, Beamorééñ, Begirgazieñ, 
Behévieñ, Bearkieñ, Besinieñ, 
Bearvadieñ, Besemarieñ, Behamatieñ. Wôna mebume Bekananééñ me nga mialan. 
Minné Bekananééñ mi mbe ataté Sidoñ mfaʼa ya Gérar, a kui Gaza, a mfaʼa ya Sodom, Gômor Adma a Sebôyim, a kui Léka. 
Bobefam be Kam e mbe le, ane mebume map me né, ane minkobô miap mi né, mesi map a meyoñe map.
Sem fe a nga biaé bobefam, a too ésaa bobefam be Héber a monyañe Yafet a ne ntô. 
Bobefame be Sem be mbe na: Elam, Asur, Arpaksad, Lud, a Aram. 
Bobefam be Aram: Uts, Hul, Géter a Mak. 
Arpaksad a nga biaé Séla, a Séla a nga biaé Héber. 
Héber a nga biaé bobefam bebaé, jôé ntôl é mbe Pélég, amu éyoñe jé si é nga kaban, a jôé monyañ é mbe Yôktan. 
Yôktan a nga biaé Almôdad, Séléf, Hatsarmavét, Yera, 
Hadoram, Uzal, Dikla, 
Obal, Abimaél, Saba, 
Ofir, Havila a Yôbab. Balé bete bese be mbe bobefam be Toktan. 
Be nga tabe ataté Mésa, mfaʼa ya Sefar, a kui minkôle ya jôbe da tôô. 
Be too bobefam be Sem ane mebume map me né, ane minkobô miap mi né, e mesi map a ane meyoñe map me né. 
Mebum me bobefam be Noé e mme le, ane bindane ya meyoñe map bi né. Ataté be be e nye meyoñ me bôt me nga kabane si nyô mvuse ndôn. 
Si ése é mbe é kobôʼô avale nkobô da a bifia avale da. 
Nkôlaneya jôp da tôô be nga koone mbiʼili e si ya Sinéar, a be nga tabe valé. 
Be nga jôan, wua e be nyô mboʼo na: E nkôlaʼane si! Bi bo brik a bi diʼi je nduan. Be nga belane brik éte ane mekok , a be nga belan évindi nteʼane si ane jôm ba late je brik. 
Be nga beta jô na: E nkôlaʼane si! E nlôñane biabebiene tison a ôzomezome nda e nje éte abôbône yʼété da ye kui yôp, e mboʼone biabebiene jôé, nalé ate bia ye bo teke mialan e si nyôna ése.
Ane Nti a nga sis asu ya yene tison a ôzomezome nda bone be bôt be mbe be lôñôk. 
Nti a nga jô na: Tame yen ayoñe bôte da! Ba kobô bese nkobô wua, a ô lôô jam be maneya bôndé na ba bo! Eyoñe ji, teke jôm ja ye beta ndeñele mfaʼa ya jam be tyiʼiya na ba bo. 
E nkôlaʼane si a e nsisan, a wé, e njoʼotaʼane be nkobô, nalé ba ye bo te beta wôʼane minkobô bana a ba bevok. 
Ane Nti a nga mialane be ôyab a valé e si ése; a be nga jôʼé nlôñane tison. 
Ajô te be nga yôlé je na: Babél, amu valé e nye Nti a nga joʼotane nkobô ya si ése, a ataté valé e nye Nti a nga mialane be e si ése.
E mvoñe bôte Sem e nje nyô: Sem a nga biaé Arpakad a too mimbu 100, valé ndôn é maneya mimbu mibaé. 
E mvus abiaé Arpadad, Sem a nga nyiñe mimbu 500, a a nga biaé bobefam a bobebinga.
Arpakad a nga biaé Séla a too mimbu 35. 
E mvus abialé Séla, Arpakad a nga nyiñe mimbu 403, a a nga biaé bobefam a bobebinga. 
Séla a nga biaé Hébér a too mimbu 30. 
E mvus abialé Héber Séla a nga nyiñe mimbu 403 a a nga biaé bobefam a bobebinga. 
Héber a nga biaé Pélég a too mimbu 34. 
E mvus abialé Pélég, Héber a nga nyiñe mimbu 430 a a nga biaé bobefam a bobebinga. 
Pélég a nga biaé Reu a too mimbu 30. 
E mvus abialé Reu Pélég a nga nyiñe mimbu 209 a a nga biaé bobefam a bobebinga. 
Reu a nga biaé Serug a too mimbu 32. 
E mvus abialé Serug Reu a nga nyiñe mimbu 207 a a nga biaé bobefam a bobebinga. 
Serug a nga biaé Nakor a too mimbu 30. 
E mvus abialé Nakor, Serug a nga nyiñe mimbu 200 a a nga biaé bobefam a bobebinga. 
Nakor a nga biaé Téra a too mimbu 29. 
E mvus abialé Téra, Nakor a nga nyiñe mimbu 119 a a nga biaé bobefam a bobebinga. 
Téra a nga biaé Abram, Nakor a Harañ.
E mvoñe bôte Téra e nje nyô. Téra a nga biaé Abram, Nakor a Harañ. Harañ a nga biaé Lot. 
Harañ a nga wu Téra ésaa, a too e si a nga bialé, e Ur Bekaldééñ. 
Abram baa Nakor be nga luk, minga Abram a mbe jôé na Sarayi, e minga Nakor ke na: Milka, ngone Harañ, ésaa Milka a ésaa Yiska. 
Sarayi a mbe nkôkôm; a nji tame bi bon . 
Téra a nga nyoñe monafame wé Abram. Be nga kôlô nsamba wua e Ur Bekaldééñ, asu ya ke si ya Kanaan. Be nga kui Harañ a tabe été. 
E nté ényiñe Téra ô mbe mimbu 205 a Téra a nga wu Harañ.
Nti a nga jô Abram na: Kôlôʼô si jôé, vôm ô nga bialé, nda bôt ésoo, a ke mfaʼa si ma ye liti wo. 
Ma ye bo wo beta ayoñe bôt, a ma ye botane wo; ma ye nene jôé dôé.
Ma ye botane ba ba ye botane wo, ma ye yoʼé nyô a ye yoʼé wo. Menda me bôte mese ya si nyô ma ye botebane be wo.
Abram a nga ke avale Nti a nga jô nye de, a Lot a nga ke baa nye. 
Abram a nga bili mimbu 75 éyoñ a nga kôlô Harañ. Abram a nga nyoñe minga wé Sarayi a Lot mone monyañ, a akum ése be nga bili a bebo bisaé be nga bi Harañ. Be nga kôlô asu ya ke e si ya Kanaan. Ane ñhe be nga kui Kanaan. 
Abram a nga dañe si éte a kui vôme ba loone Sikem a kui élône ya Môré. Bekananééñ be mbe be too si éte. 
Nti a nga yené be Abram a jô na: Ma ye ve mvoñe bôte jôé si nyô. Abram a nga lôñe Nti ataʼa metunaʼa e vôm a nga yené be nye ate. 
Wôna a nga vaa minkane mié valé asu ya ke minkô mfaʼa jôbe da tôô Bétél; a nga lame nda éndelé jé e zañe jôbe da dime Bétél a di da tôô Ayi. A nga lôñ ataʼa metunaʼa valé asu Nti a a nga loone jôé dé. 
Abram a nga beta taté dulu, a kelek mfaʼa ya Négéb.
E mfumbale zaé a nga kui Kanaan a Abram a nga siliki Ejipte asu ya tabe wé. 
Eyoñ a ntoo bebé ya kui Ejipte, a nga jô Sarayi minga wé na: Ma yeme na ô ne abeñe minga. 
Eyoñe bôte yʼEjipte ba ye yene wo, ba ye jô na: E minga wé le! Wôna ba ye wôé ma a ba ye liʼi wo vevee. 
Wo ye jô na: Ô ne ma kal, nalé ate ba ye yeme belane ma amu wo, a amu wo e nde ma ye nyiñ. 
Eyoñ Abram a nga kui Ejipte, bôte yʼEjipte be nga yene na minga a mbe étua abeñ. 
Bebo bisaé be Faraoñ be fe be nga yene nye a seʼe nye e be Faraoñ; ane minga a nga keeban e ndaa Faraoñ. 
Mfaʼa Abram, be nga belane nye mvaé amu nye; a Abram a nga nyoñe mimbame mi bone a beta biyem, bijakas, bebo bisaé be ne befam a ba be ne binga, bone bijakas a bekamel. 
Ve Nti a nga bibi Faraoñ a nda jé a beta bibubua amu ajô Sarayi, e minga Abram.
Eyoñe te Faraoñ a nga loon Abram a jô nye na: Jé nje ô nga bo ma ji? Amu jé ô nga bo te kate me na a ne minga wôé? 
Amu jé ô nga jô na: Kale jame le? Ajô te me nga nyoñe nye a bo minga wom. Eyoñe ji e minga wôé nyô, nyoñe nye a kelek!
Faraoñ a nga bendé bôte bé na be suu nye a ke, nye a e minga wé, a biôme bise bi mbe émbié.
Abram a nga beta bet, a kôlôʼô Ejipte a kelek e Négéb, Nye, e minga wé a biôme bise a nga bili. Lot a mbe e nsamba wé. 
Abram a mbe étua kum mfaʼa biyem, argent a or. 
A nga kôlô Négéb a kele a tebe zene zen a kui Bétél, 
e vôm a nga lame nda éndelé jé atataʼa, e zañe Bétél a Ayi, e vôm ataʼa metunaʼa a nga lôñ éyoñe ya mvus é mbe; a valé ate e nye Abram a nga loone jôé Nti.
Lot, nyô a mbe e nsamba Abram, a mbe fe a bili mbame bone a beta biyem, nalé fe menda bindelé. 
Si é mbe tyôtyoé asu ya na be tabe vôme wua, amu akume dap e mbe étua abui avale ya na be mbe te nguleya tabe vôme wua. 
Zôʼé é nga boban e zañe bebaʼale mimbame biyem be Abram a bebaʼale mimbame biyem be Lot. Bekananééñ a Beférézieñ be mbe be too si éte melu mete. 
Abram a nga jô Lot na: Ma yeʼelane wo na mewôman me boʼo teke bo e zañe jam a wo, nge zañe bebaʼale biyeme bam a émbôé; amu bi ne bobenyañ. 
Si ése é ne wo ôsu, kandaʼane ñhe ma: nge wo ke mbo ngal, ma ye ke mbo nnôm; nge wo ke mbo nnôm, ma ye ke mbo ngal.
Lot a nga bete mis a yene njeʼese Yordan ôse ñwô ôse ô mbe ô bili mendim. Valé Nti a ngenane te tyame Sodome a Gômor a kui Sôar, a mbe ane afube Nti, ane si Ejipte. 
E nde ñhe Lot a nga top, asu dé, njeʼese ôse ya Yordan, a ke mfaʼa jôp da tôô, nalé be nga kandan wua a nyô mbok. 
Abram a nga tabe Kanaan; a Lot a nga tabe bitisone ya njeʼese a lame menda bindelé mé mfaʼa ya Sodom. 
Bôte ya Sodom be mbe étua mbia be bôt a bebo abé mfaʼa Nti.
Nti a nga jô Abram a koone na baa Lot be kandaneya na: Beteʼe ñhe mis a ataté vôm ô né, fombôʼô mfaʼa yʼakôé a e nké, e jôbe da tôô a jôbe da dim; 
amu si ése ô lôô le, ma ye ve wo je womien a mvoñe bôte jôé nnôm éto. 
Ma ye bo mvoñe bôte jôé ane mbuluk ya si avale ya na ba ye bo te nguleya lañe je avale be se nguleya lañ mbuluʼu ya si. 
Kôlôʼô si, wuluʼu si éte ése, amu ma ye ve wo je. 
Abram a nga lame menda bindelé mé a zu tabe bilône ya Mamré, e fefele Ebroñ. A nga lôñe Nti ataʼa metunaʼa valé.
Melu Amrafél, njô bôt ya Sinéar, Aryok, njô bôte ya Elasar, Kedorlaômer, njô bôt yʼElam a Tidéal, njô bôte ya Gôyim, 
e nga kui na bejô bôte bete ba wosane Béra, njô bôte ya Sodom, a Birka, njô bôte ya Gômor, a Sinéab, njô bôte ya Adma a Semeber, njô bôte ya Sebôyim, a njô bôte ya Béla, nalé a ne na Sôar. 
Balé bete bese be nga bôôé e nja wop e mbiʼili Sidim e ne na Mañ me bili nku. 
Tañe mimbu awôm a mibaé be mbe alo Kedorlaômer, a e mbu awôm a lale, be nga bene njôane wé. 
Ve mbu awôm a nyini Kedorlaômer a bejô bôt baa be be be mbe, be nga so a dañe Berefayim bita e Aktérôt-Karnayim, Bezuzim e Ham, Beémin e Kavékiryatayim, 
Behorieñ e minkôle mi Séyir, a kui bilône ya Parañ, e nye a ne bebé nkôte si. 
Wôna be nga bulan, be nga kui Eyin-Mikpat, nye a ne Kadés, a dañe Beamalésite bita, e si jap ése, nalé fe Beamorééñ be nga too Hatsôn-Tamar. 
Ane bejô bôte ya Sodom, Gômor, Adma, Sebôyim a Béla e ne na Sôar be nga kui atan a tebe na ba wosane be e mbiʼili Sidim: 
be too na Kedorlaômer njô bôte yʼElam, Tidéal, njô bôte ya Gôyim, Amrafél njô bôte ya Sinéar, a Aryok njô bôte ya Elasar bejô bôte benyin be wosaʼane bejô bôte betan. 
Mbiʼili Sidim ô mbe njalane menjeñ me nkon ba late wô biôm; e njô bôte ya Sodom a nyô ya Gômor be nga tup a ku été; ba bevok be nga mate mfaʼa ya nkôl. 
Ba be nga dañ, be nga nyoñ akum ése ya Sodom a Gômor a mengaʼabane map mese; ane be nga ke. 
Be nga bi fe Lot, mone monyañ Abram a akume dé ese, e nde be nga ke. Lot a mbe a too Sodom. 
Môte wua ya ba be nga tup a nga zu kate de Abram, mone Hébre; a mbe a too e bilône bi Mamré, mon Amorééñ, monyañe Ekkol a monyañ Aner, e mbe be nga bo élat a Abram. 
E nné ane Abram a nga wôʼô na mone monyañ a ne mbilan, a nga ve bôte 318 ya adidiʼi bebo bisaé dé mengal, ba be nga bialé e nda jé été, a a nga tôñe bejô bôte bete a kui Dañ. 
A nga kap nkane bita wé, asu ya tyaʼa mewosan a alu, émien a bebo bisaé bé; a nga bôme be a tôñe be a kui Hôba, e nye a ne Damas mfaʼa yʼakôé. 
A nga beta soo akum ese; a soo fe Lot monyañe wé a akume dé, nalé fe binga a bôt.
Eyoñ Abram a maneya so dañe Kedorlaômer bita a bejô bôte baa be be be mbe, njô bôte ya Sodom a nga kui atan a zu tôbane nye e mbiʼili Kaavé, e ñwô ô ne Mbiʼili Njô Bôt.
Melkisédék, njô bôte ya Salem, a nga bo na be zuu belet a woon; a mbe ntuni e Zambe a dañ Oyabe Yôp. 
A nga botan Abram a jô na: Ebotan é boʼo be Abram é soʼo be Zambe a dañ Oyabe Yôp, Masa ya yôp a si!
Duma e boʼo be Zambe a dañ Oyabe Yôp, Nyô a te ve besiñ e mo môé! A Abram a nga ve nye ngab awômô ya jôm ése.
Njô bôte ya Sodom a nga jô Abram na: Keʼe ma bôt, a nyoñ akum asu dôé. 
Abram a nga yalane Njô bôte ya Sodome na: Ma bele wo e be Nti, e Zambe a ne Oyabe Yôp, masa ya yôp a si: 
Teke jôm éziñ é ne énjôé ma ye nyoñ, teke toʼo ve nkol nge éfuse silefas, ô za bo ngule ya jô na: Me boya Abram kum. 
Teke jôm éziñ asu dam, vengevenge ve jôme bendôman be nga di a e ngabe bôt bia be be bi nga ke: Aner, Ekkol a Mamré; e mbe ba ye nyoñe ngabe jap.
Mvuse mam mete, ajô Nti e nga toteban e be Abram e ñyenan éziñ été na: Te ko woñ a Abram! Mamiene me ne ébene jôé, a maʼane môé ma ye bo étua anen. 
Abram a nga yalane na: A Nti nyô a ne Nti, wo ye ve ma jé? Me nga ke teke bon , a miene yʼEliʼi jam a ne Eliézer ya Damas. 
A nga beta jô na: Ô nji ve ma mvoñe bôt, a nyô a nga bialé e nda jam a ye bo miene yʼEliʼi jam. 
Ve Nti a nga kobô nye a jô na: Saake nye a ye bo miene yʼéliʼi jôé. 
A nga kee ma atan a jô na: Fombôʼô ñhe yôp a lañek ateté nge ô ne lañe de. A nga beta jô na: E nne mvoñe bôte jôé ja ye bo nalé. 
Abram a nga buni Nti, nye ki ve lañe nye de ane zôsôôô.
A nga beta jô nye na: Me ne Nti, nyô a nga bo na ô kôlô Ur Bekaldééñ, asu ya ve wo si nyô na ô bi je. 
Abram a nga yalane na: A Nti, nyô a ne Nti, ma ye yem a jé na ma ye nyoñe je? 
A nga jô nye na: Nyoñe ngal éjakas a ntoo mimbu milaa, ngal ékela a ntoo mimbu milaa, nnôme ntômba a ntoo mimbu milaa, ôdu wua a étoñe zum asu ya ve ma bie. 
A nga nyoñe betite bete bese a tyiʼi be zañ a kele a bôôé étun ése é tôbaʼane ji évok, ve a nji tyiʼi anone zañ. 
Ane anon e ne beze yôbe e nga ku mimbime yôp; Abram a nga titane de. 
Eyoñe jôbe da dim, ôyo ô nga bi Abram, nalé fe woñ afibe dibi été.
Nti a nga jô Abram na: Yeme na mvoñe bôte jôé ja ye bo mintabe e si é nji bo énjap; ba ye bo alo été a ba ye tibili be tañe mimbu mintete minyin. 
Ve ma ye tyiʼi ayoñ ba ye boban alo ajô, wôna ba ye kôlô be bili abui akum. 
Wo wo ye wu mvoʼé , wo ye jambane soñ mvuse mevaʼa éto nnôm. 
Eyoñe miaé nyini wo ye bo, ba ye beta so va; amu éyoñe te étam e nje mbia mboone Beamorééñ a ye tulan ôkup.
Eyoñe jôp é nga dim, dibi e nga bo afip; mbeʼe nduan ô kuik ôtita a minkabaʼa mi nduan mi nga lôt e zañe betit be mbe ntyiʼane zañ. 
Môs ôte, Nti a nga bo élat a Abram a jôʼô na: Ma ve si nyô e be mvoñe bôte jôé; ataté ôsôé yʼEjipte a kui beta ôsôé Efrat, 
si Bekénieñ, Bekénizieñ, Bekadmônééñ, 
Behittite, Beférézieñ, Berefayim, 
Beamorééñ, Bekanééñ, Begirgazieñ, Beyébuzieñ.
Sarayi, minga Abram, a nji biaé nye mon. A nga bili mbo ésaé minga, ngone yʼEjipte a too jôé na Agar. 
Sarayi a nga jô Abram na: Mbôlô Nti a nga dibe na me bo te biaé mon, kele ñhe be mbo ésaé minga wom; éko éziñe na ma ye bi monafam be nye. Abram a nga wôʼô tyiñe Sarayi. 
Ane Sarayi, minga Abram, a nga nyoñe mbo ésaé minga wé a mbe ngone yʼEjipte, Agar, a ve nye Abram nnôme wé ane ngal, valé be tabeya mimbu awôm e Kanaan. 
A nga ke be Agar, a a nga nyoñ abum. Eyoñ a nga yene na a ntoo abum, a nga fombô Sarayi mise mʼébiasé. 
Ane Sarayi a nga jô Abram na: Abé da kui be ma e bete wo nlô. Mamien be nga futi e mbo ésaé minga wom abume dôé si, ve éyoñe ji amu a lôô na a ntoo abum, a nga fombô ma mise mʼébiasé. Nti a boʼo ntyiʼi mejô e zañe bia wo! 
Abram a nga yalane Sarayi na: E mbo ésaé minga wôé a ne e mo môé été: boʼo nye avale wo ye yene mvaé. Eyoñe te Sarayi a nga belane nye abé , a Agar a nga tup a ke nye ôyap.
Engele Nti a nga koone nye fefel anjeñe mendim e nkôte si, fefel anjeñe mendim e ne zene ya Sur. 
Nye na: A Agar, mbo ésaé minga Sarayi, wo so vé a wo ke vé? A nga yalane na: Ma tube Masa minga wom, Sarayi, a ke nye ôyap. 
Engele a nga jô nye na: Bulaʼane be masa minga wôé a suu womiene si asu dé. 
Engele Nti a nga jô nye na: Ma ye fôle mvoñe bôte jôé abui abui, a ba ye bo te nguleya lañe je amu ja ye bo ézuk. 
Engele Nti a nga jô nye na: Tame yen ô ntoo abum; wo ye biaé monafam wo ye yôlé nye jôé na Ismaél; amu Nti a wôʼôya wo ôsame wôé été.
A ye bo ane éjakase ya fé; wo wé wo ye tebe bese ngame yat a wo bese wo ye tebe nye ngame yat a ye basane bobenyañ bese.
Ane Agar a nga loone Nti a nga kobô nye jôé na: Ata El Royi,  
Ajô te be nga yôlé anjeñe te na: Lahayi Royi;  
Agar a nga biaé monafam; a Abram a nga yôlé nye Ismaél. 
Abram a mbe mimbu 86 éyoñ Agar a nga biaé nye Ismaél.
1 Eyoñ Abram a nga kui mimbu 99, Nti a nga jô nye na: Me ne Zambe a ne Ngul Ese. Wuluʼu ôsu viam a boʼo zôsôôô. 
Ma ye bo élate jam a wo a ma ye fôlô wo a dañe nné. 
Abram a nga ku asu é butu si a Zambe a nga kobô nye na: 
E mfaʼa wom, élate jam a wo e nje ji; wo ye bo ésaa jama meyoñ . 
Ba ye bo te beta loone wo na Abram, ve jôé dôé da ye bo na Abraham, amu ma bo wo ésaa jama meyoñ . 
Ma ye bo wo na ô fôé a dañe nné, ma ye bo na meyoñ me bialé be wo, a bejô bôt ba ye so be wo. 
Ma ye bo élate jam a wo a e mvoñe bôte jôé e mvuse jôé, ja ye bo élat é too nnôm éto, a amu élate te, ma ye bo Zambe wôé a nyô memvoñ me bôte môé e mvuse jôé. 
Ma ye ve wo, a memvoñ me bôte môé e mvuse jôé, si e nje éte ô ndôme zu bo ntabe , si Kanaan ése, é bo éjôé nnôm éto a ma ye bo Zambe wop.
Zambe Nye Abraham na: Wo, wo ye baʼale élate jam, wo a memvoñ me bôte môé e mvuse jôé, e miaé miabe mise été. 
Avale di e nde mia ye baʼale élate jam ma bo a mia a e mvoñe bôte jôé e mvuse jôé: E nnôm ase ya be mia a ye tyiʼiban atyel. 
Mia ye tyiʼibane metyel ane ndem élat e zañe jenan a ma. 
Nnôm ase ya be mia a ye tyiʼiban atyel éyoñ a ntoo melu muam, e miaé mienan mise, toʼo a nga bialé e nda été, toʼo a nga kuseban a moné e be nneñ a nji bo e mvoñe bôte jôé. 
Ba yiane tyiʼi nyô a nga bialé e nda jôé atyel, nalé fe nyô a nga kuseban a moné wôé. Da ye bo e minsône mienan été, ndem élate ya nnôm éto. 
E nnôm a ne te ntyiʼiban atyel, e nye a ye bo te bi ntyiʼiban atyel e minsône mié, ba ye vaa nye ézezañe bôte bé; a tyameya élate jam. 
Zambe a nga beta jô Abraham na: E mfaʼa di da fombô minga wôé Sarayi, wo ye bo te beta loone nye na Sarayi, ve jôé dé da ye bo na Sara. 
Ma ye botane nye a ma ye fe ve wo monafam a soʼo be nye; ma ye botane nye a a ye biaé meyoñ; bejô bôte ya abui meyoñ me bôt ba ye so be nye. 
Ane Abraham a nga ku asu e butu si; a nga woé a jô e nleme wé été na: Ye monafam a ye bialé be fam é ntoo mimbu 100? Nalé fe Sara, mimbu 90, ye a ye biaé? 
Wôna Abraham a nga jô Zambe na: Aa! Ismaél a boʼo vevee asu dôé! 
Ve Zambe a nga jô na: E nne foʼo na Sara minga wôé a ye biaé wo monafam; wo ye yôlé nye jôé na Izak. Ma ye bo élate jam ane ji é too nnôm éto a nye a e mvoñe bôte jé e mvuse jé. 
E mfaʼa Ismaél me wôʼôya wo; ma ye botane nye, ma ye bo nye na a fôé a ma ye fôle nye a lôte nné; a ye biaé bejô bôt awôm a bebaé, a ma ye bo nye beta ayoñe bôt. 
Ve di da fombô élate jam ma ye bo je a Izak Sara a ye biaé wo aval éyoñe di e mbu wo zu. 
Eyoñ a maneya kobô nye, ane Zambe a nga bete yôp a liʼi Abraham.
Abraham a nga nyoñe monafame wé Ismaél, e ba bese be nga bialé nda jé a ba bese a nga kus a moné wé, beyôm bese e bôte ya nda jé été, a nga tyiʼi be metyel môse te ôbien, avale Zambe a nga jô nye. 
Abraham a mbe mimbu 99 éyoñ a nga tyiʼiban atyel. 
Monafame wé Ismaél a too mimbu awôm a mila éyoñ a nga tyiʼiban atyel. 
Môse te ôbien, Abraham a nga tyiʼiban atyel, nalé fe monafam wé Ismaél. 
Avale te fe befame bese ya nda jé, ba be nga bialé nda jé, nge kuseban a moné e be bikuu, be nga tyiʼibane metyel a nye.
Nti a nge yené be Abraham e bilône bi Mamré a too anyiine nda éndelé jé, éyoñ ayôñe môs da bo. 
A nga bete mis a yene: befame belaa be tele nye fefe. Eyoñ a nga yene be a nga mate mbile ya ke tôbane be, ataté anyiine ya nda éndelé jé, a nga kute meboñe si 
a jô na: A Nti, nge me ne nguleya bi mvame be wo, te lôt, ma yeʼelane wo, ôyab a mbo ésaé wôé. 
Be zaʼa ñhe abe mendim asu ya sôbe mia mebo! Wokaʼan élé jina si. 
Ma ye ke nyoñ éfuse belet, asu ya ve mia ngule nyô; mvus éte, mia ye kee dulu denan ôsu; nalé ate mia ye bo te lôte zesé e be mbo ésaé wônan. Be nga yalane na: Yaa, boʼok ane wo te jô.
Abraham a nga jiʼa ke e nda éndelé jé e be Sara a jô na: Avô, ékekep avut, mveʼan biyoñ bilaa;  
Abraham a nga ke mbil e mfaʼa biyem bi né, ve nyoñe mone nyak a too nteʼan a mvaé, a ve nye ésoé mbo ésaé, ji é nga yame nye avôl. 
A nga nyoñe fe boto a menyañ, a mone nyak be nga kôm, a a nga telé bie asu dap. Emien a nga tebe be fefe élé si, a be nga di.
Ajô te be nga jô nye na: Minga wôé Sara a ne vé? Nye na: A ne valé, e nda éndelé. 
Wua ya be be a nga jô na: Teke selane na: Ma ye beta zu be wo e mbu wo zu: Tame yene na, Sara, e minga wôé, a ye bi monafam. Sara a mbe a vôʼôlôʼô anyiine nda éndelé é mbe mvuse jé.
Abraham a Sara be mbe minnôm, abui mimbu, a Sara a nji fe bo nguleya biaé bon . 
A nga woé nlem été a jôʼô na: Eyoñe ji me ntoo nteʼan, ye me ne nguleya beta bi minkômban? Masa, e nnôme wome fe a ntoo nnôm. 
Nti a nga jô Abraham na: Amu jé Sara a te woé a jô na: Ye bebela na me ne nguleya beta bi mon, e ma me ntoo nnôm? 
Ye jam éziñ é ne di ya kam e be Nti? E mbu wo zu, éyoñ é ne ntelan, ma ye beta zu be wo, a Sara a ye bi monafam. 
Sara a nga laa minsos na: Me nji ke woé amu a nga ko woñ. Ve Nti a nga jô na: Yaa, wo te woé?
Befam bete be nga kôlô si a ke a be nga fombô mfaʼa ya Sodom. Abraham a nga liʼitane be asu ya kandane be. 
Ve a koone Nti a jôya na: Ye ma ye solé Abraham jam ma zu bo? 
Abraham a ye foʼo bo beta ayoñe bôt e ne ngul, a meyoñ mese ya si nyô ma ye bi ébotan amu nye. 
Amu me nga tobe nye ane a ye bendé bobefame bé a nda bôte jé e mvuse jé na be baʼale zene Nti, a mboone zôsôôô a nya ntyiʼane mejôô; nalé ate Nti a ye tôé asu Abraham, e jam a nga jô ajô dé. 
Nti a nga jô na: Jame ba komekane de Sodom a Gômor é ne étua anen, a abé dap ényeʼe menyu 
avale ya na ma ye sis a yen nge be nga bo mam bebé ane ma wôʼô be kobôʼô; nge e nji bo nalé, ma ye fe yem. 
Befam be nga lume mvus a ke e Sodom. Ve Abraham a nga beta tebe asu Nti. 
Abraham a nga zu bebé a jô na: Ye wo ye fe bo na zôsôôa môt a wu baa mbo abé ? 
Ndôʼôtô bezôsôôô be bôt be ne tison mewôm metan: Ye wo ye fe bo na be wu, a ye wo ye bo te jamé bôte ya valé amu bezôsôôô be bôte mewôm metan be ne valé? 
Mboon avale jame te ô kele wo ôyap: a wôé zôsôôa môt baa mbo abé avale ya na teke fe nkandan e zañe zôsôôa môt a mbo abé , nalé a kele wo ôyap! Ye nyô a tyiʼi si ése mejô a ye bo te wulu ane metiñ ma jô? 
E Nti a nga jô na: Nge ma koon e Sodom bôte be ne zôsôôô mewôm metan e tison été, ma ye jamé vôm ate ase amu be. 
Abraham a nga beta kobô a jô na: Tame ñhe yen, me boya ayoʼo ya kobô Nti, e ma me ne foʼo ve mbuluk a asup. 
E ndôʼôtô na e bezôsôôô be bôt mewôm metan, betan ba ye jemban, ye wo ye tyame tison amu betan? E Nti nye na: Ma ye bo te tyame je nge ma koone mewôm menyin a betan. 
Abraham a nga ke ôsu a kobô nye na: E ndôʼôtô bôt ba ye bo mewôm menyin. Nti nye na: Ma ye bo teke bo jam amu mewôm menyin bete. 
Abraham nye na: Nti a boʼo teke yôñ a ayaa, a ma ye beta kobô. Ndôʼôtô ba ye bo valé mewôm melaa. Nti nye na: Ma ye bo teke bo jam nge ma koone mewôm melaa. 
Abraham a nga jô na: Tame yen me boya ayoʼo ya kobô Nti. Ndôʼôtô ba ye koone mewôm mebaé valé. Nti na: Ma ye bo teke tyame je amu bôte mewôm mebaé bete. 
Abraham nye na: Nti a boʼo te yôñ a ayaʼa, a ma ye suʼulane kobô vʼéyoñe ji. Ndôʼôtô ba ye bo bôt awôm tison été. Nti nye na: Ma ye bo teke tyame je amu bôt awôm bete. 
Ane Nti a nga ke, éyoñ a maneya kobô Abraham, a Abraham a nga bulan e nda jé.
Beéngele bebaé be nga kui Sodom mamengôʼé. Lot a mbe a too e mbé akaʼa ya tison. Eyoñe Lot a nga yene be, a nga kôlô si na a ke tôbane be, ve kute meboñ asu e buti si. 
Wôna a nga jô na: A bemonti, kôñelaʼane nné, ma yeʼelane mia, asu ya nyiin e ndaa mbo ésaé wônan a lôt alu été; sôbane mebo; mia ye kôlô si ndibe tyé a mia ye kee dulu denan ôsu. Be nga yalane na: Momo, bia ye ke lôt alu vôme nyô. 
Ve Lot a nga dañe yemete be a kui na be nga bulane mvus asu ya nyiine nda jé. A nga kôme beta ndian asu dap a bo na be yame belet é ne mvusan, a be nga di.
Be ngenane teke bômbô si, e nde bôte ya tison, befame ya Sodom, be nga bômane nda , ataté bisoé bendôman a kui minnôm mi bôt, bôte ya bekartié bese. 
Be nga loone Lot a jô nye na: E befam ba te nyiine be wo alu di be ne vé? Boʼo be na be kui atan a zu be bia bi yeme be. 
Lot a nga kui atan a ke be be, anyiine ya nda a dibe mbé mvuse jé. 
Nye na: A bobejañ, ma yeʼelane mia, te boon abé ! 
Mi lôô, ma yeʼelane mia: me bili bengon bebaé be ngenane te yeme fam; ma yeʼelane mia, ma ye zuu mia be atan, a mia ye bo be jame mia ye yene mvaé. Ve da, te boone befame bana jam amu ba te zu éjijine ya nda jam. 
Be na: Kôlôʼô! Be beta fe jô na: Nyôna a nga zu étam ane ntabe , a a kômbô bo ntyiʼi mejô! Yeme na: Bia ye ndamane wo alôte be. Wôna éyoñ be yemeteya Lot a njet ése, be nga subu ôsu na be buʼu mbé . 
Beéngele be nga same wo, be nga bo Lot a nyiin e fefele jap e nda été a be nga dibe mbé . 
Be nga kute dim e be bôte be mbe anyiine nda , ataté nyô a dañe tyôtyoé a kui nyô a dañ anen, avale ya na be nga jalé bebiene zesé njuʼu ya yene mbé .
Bôt be nga jô Lot na: Za ô ngenan ô bili va? Beyôme ngon, bobefam a bobebinga, a jôm ése é ne énjôé e tison été, kuliʼi be atane vôme nyô. 
Amu bia zu tyame vôme nyô, amu asu Nti, e jame ba ve bôte be too été bijô é ne anen. Nti a te lôme bia na bi tyame tison. 
Lot a nga kui atan asu ya kobô beyôme bengone bé be nga luʼu bengo bé a jô be na: Kôlaʼane si, kôlaʼane vôme nyô, amu Nti a zu jiane tison. Ve, e mise beyôme bengone bé, be nga yen ane nge a bo fianga.
Eyoñe tyé é nga lendé, beéngele be nga yemete Lot na: Kôlôʼô si, nyoñe minga wôé a bengo bôé be ne va, mi za wu nsamba a tison ja bo abé . 
Ve a nga ke a bo minsitik; e nde befam bete be nga bi nye wo, nye, minga wé a bengo bé bebaé, amu Nti a nga kômbô nyii nye; be nga kuli nye atan a liʼi nye e tison atan. 
Eyoñe be maneya kuli be atane ya mevôm me mbe bebé valé, wua a nga jô Lot na: Tubuk, amu ényiñe jôé; te fombô mvuse jôé a te tebe e njeʼese ôse; mateʼe mfaʼa ya nkôl, ô zaa wu. 
Lot a nga jô be na: Aa! Momo, ma yeʼelane wo a Nti! 
Ma yeʼelane wo; mbo ésaé wôé a yeneya mvame jôé a ô litiya anene ya mvame jôé mfaʼa wom, éyoñ wo baʼale ényiñe jam; ve ma me se nguleya tup e mfaʼa ya nkôl, te na bidim bia fombô ma: ma ye wu! 
Ma yeʼelane wo, tame yene tison é ne ôbe bebé na me ke sobô été a é ne tyôtyoé. Ngoʼé nge me ne nguleya tup a kui valé. Ye é nji bo tyôtyoé? A na me ke ôsu a nyiñ! 
A nga jô Lot na: Tame yen, amu ésemé me bili wo éyoñe ji, ma ye bo te buʼulane tison wo jô je. 
Avô! Tubuk a kui wé, amu ma ye bo te nguleya bo jam akekui ô kuiya tison éte. Ajô te be nga loone tison éte na: Sôar. 
Jôp e mbe e tôʼô éyoñe Lot a nga nyiin e Sôar.
Eyoñe te Nti a nga bo na sufre a nduan, bi soʼo be Nti, bi noñ e Sodom a Gômor. 
A nga bulekane bitisone bite, njeʼese ôse, bôte bese be too bitison a bibébéa ya si. 
Minga Lot a nga fombô mvus a veñesan akoʼo nku.
Abraham a nga kune kôlô si na a ke e vôme a nga tele asu Nti. 
A nga fombô mfaʼa ya Sodom a Gômor, a si ése ya njeʼese, a a nga yen ôtita ô kôlôʼô si ô betek ane ôtita mbeʼe nduan. 
Eyoñe Zambe a nga jiane bitisone ya njeʼese, Zambe a nga simesane Abraham a vaa Lot e mbuʼulan été, éyoñ a nga buʼulane bitisone Lot a nga tabe.
Lot a nga bet a kôlô Sôar asu ya ke tabe baa bengo béé bebaé, amu a mbe a koo woñe ya tabe Sôar. A nga tabe e mbas akoʼo été. 
Ane ntôl ô nga jô ébatane na: Esaa wongan a ntoo nnôm, a fam éziñ é nji bo si bi too nyô na é zu be bia, ane mboone mam yʼabialé ô né. 
Zaʼak, a e mboʼok na ésaa wongan a nyu woon a mbômbaʼane nye, nalé bia ye ve ésaa wongan mvoñe bôt. 
Be nga nyuu ésaa wobe woon alu te; a ntôl ô nga ke bômbô baa ésaa; Lot a nga bo te yeme nye toʼo éyoñ a nga bômbô si, toʼo éyoñ a nga kôlô si. 
Môs ôvok, ntôl ô nga jô ébatane na: Me nga bômbô a ésaa wom alu yʼangôʼé; mbetaʼa bo na a nyu woon alu di, a kele bômbô a nye, nalé bia ye ve ésaa wongan mvoñe bôt. 
Be nga nyuu ésaa wobe woon alu te, a ébatan é nga kôlô si a ke bômbô fefele jé; a nji yeme nye toʼo éyoñ a nga bômbô si, toʼo éyoñ a nga kôlô si. 
Ane bengone be Lot bebaé be nga bo mebum a ésaa wop. 
Ntôl ô nga biaé monafam a nga yôlé na: Môab; ésaa Bemôabite le mbe be ngenan a kui môse ya den. 
Ebatan é nga biaé fe monafam e nye a nga yôlé na: Bén-Ami: Esaa Beamônit nye le, be ngenan a kui môse wu.
Abraham a nga kôlô bilône bi Mamré a ke e si ba loone Négéb; a nga tabe e zañe Kadés a Sur, wôna a nga tabe Gérar. 
Abraham a mbe a jôʼôk ajô ngale na: Kale jame le. Abimélék, njô bôte ya Gérar, a nga wôlé Sara. 
Ajô te Zambe a nga zu be Abimélék e biyeyem alu a jô nye na: Wo ye wu amu minga ô nga wôlé, amu a ne nluʼan. 
Abimélék, nyô a mbe te na a subu Sara bebé a nga yalane na: A Nti ye wo ye wôé ayoñe bôt éziñ toʼo na e ne zôsôôô? 
Ye émien a nji jô me na: Kale jame le, éyoñe minga émiene ke a mbe a jôʼô na: Ndôme jame le? Me mbe me bili e nlem ô ne zôsôôô a mo me ne teke bijô éyoñe me nga bo jame te. 
Zambe a nga yalane nye biyeyeme na: Ma fe ma tuʼa yeme na éyoñ ô nga bo jame te ô mbe ô bili e nlem ô ne zôsôôô: ajô te mamien me nga kamane wo na ô bo te bo ma abé . Ajô te me nji ke ve wo nkañesane na ô nnambe nye. 
Eyoñe ji, bulaʼane minga môt ate; amu a ne nkulu mejô, a ye yeʼelan asu dôé a wo ye nyiñ. Ve nge wo bo te bulane nye, yeme na wo ye wu a e jôm ése é ne énjôé.
Abimélék a nga kôlô si ndibe tyé; a nga loone bebo bisaé bé bese a kañete be mam mete mese; a bôte bete bese be nga dañe ko woñ. 
Abimélék a nga loone fe Abraham a jô nye na: Jé ô nga bo bia ji? A za abéé me nga bo wo avale ya tindi bia na bi bo abime beta abé di, éjôé jam a mamien? O nga bo ma e mam me nji ke yian. 
Wôna Abimélék a nga jô Abraham na: Nkômban ôvé ô nga bili e mboone wuna été? 
Abraham a nga yalane na: Me mbe me jôʼô na teke bisô na nkoone Zambe woñ ô nji bo e vôme nyô, a na ba ye wôé ma amu minga wom. 
Jam afe na, e ne bebela na a ne kale jam ngon ésaa wom, ve da a nji bo ngone nyia wom a a ntoo minga wom. 
Eyoñe Zambe a nga bo me na me ke ma ndeñ ôyab a nda bôte jam, me nga jô Sara na: Kañeseʼe jô, e mevôm mese bia ye ke na: Me ne ndôme jôé. 
Abimélék a nga nyoñe moné a beta mbame biyem, bebo bisaé be ne befam a ba be ne binga, a a nga ve bie Abraham; a nga bulane fe nye Sara. 
Abimélék nye na: E si jam nje é ne wo ôsu nyô, tabeʼe e vôme wo ye yene mvaé. 
A nga jô Sara na: Ma ve ndôme jôé minsañ mi moné toyini; jame te da ye bo wo éyañese mis asu ba bese mia be be mi né, nalé ate duma dôé da ye bo teke aton. 
Abraham a nga yeʼelane Zambe, nye ve bo Abimélék mvoʼé , nalé fe minga wé a bebo bisaé be binga, a be nga bo nguleya biaé. 
Amu Nti a nga bibi ndaa Abimélék ése na é bo minkôkôm, amu Sara, minga Abraham.
Nti a nga mvamane Sara, aval a nga jô de, a Nti a nga bo mfaʼa Sara aval a nga jô. 
Sara a nga nyoñ abum a biaé Abraham monafam e nnôme wé été éyoñ é mbe ntiñetan nje Zambe a nga kobô nye. 
Abraham a nga yôlé na Izak e monafam a nga bialé nye, e nyô Sara a nga biaé nye. 
Abraham a nga tyiʼi monafame wé Izak atyel. 
Abraham a nga bili mimbu ntet, éyoñe mone wé Izak a nga bialé. 
Eyoñe te nje Sara a nga jô na: Zambe a nga bo ma éwovioé be bôt; môt ase a ye wôʼô jame te a ye woé amu ajô dam. 
A nga beta jô na: Za a nga kôme jô Abraham na: Sara a ye nyaa bon ? Ve da me biaya nye monafam e nnôme wé été.
Mon a nga yaé a tyi mebé. Abraham a nga kôme beta ndian e môs Izak a nga tyi mebé. 
Sara a nga yene mone ngone yʼEjipte Agar a nga biaé Abraham a woék. 
Nye Abraham na: Titaʼane mbo ésaé minga nyô a mone wé, amu mone mbo ésaé minga nyô aa ye ke kaban élik a monafame wom Izak. 
Abraham a nga wôʼô nkobô ôte étua abé , amu monafame wé. 
Ve Zambe a nga jô Abraham na: Te wôʼô abé , amu monafam a mbo ésaé minga wôé. Vaʼa Sara e jam ese a ye sili wo; amu e be Izak nye wo ye bi mvoñe bôt ja ye beʼe jôé dôé. 
Ma ye fe bo mone, mbo ésaé minga wôé ngum ayoñ, amu a ne mvoñe bôte jôé. 
Abraham a nga kôlô si ndibe tyé; a nga nyoñe belet a ndeʼe mendim a nga ve Agar a beté nye bie étul; a nga kee fe nye mongô a a nga suu nye. A nga ke a jañe nkôte si Birséba. 
Eyoñe ndeʼe mendim é nga man, a nga liʼi mongô e mon élé éziñe si, 
asu ya ke tabe si a lôô nye, nté ngalé é ne wulu, amu a mbe a jôʼô na: Me boʼo te yen ane mongô a wu! Ane ñhe a nga tabe be lôane mesu a kuli miliʼi mis. 
Zambe a nga wôʼô tyiñe monafam; a éngele Nti a nga loon Agar e yôb été a jô nye na: Jé, Agar? Te ko woñ, amu Zambe a wôʼôya tyiñe mongô, e vôm a né. 
Kôlôʼô si, nyoñe monafam, bii nye wo; amu ma ye bo nye beta ayoñ. 
Zambe a nga kui nye mis, a a nga yen anjeñe mendim; a nga ke jalé ndeʼe mendim a nyuu monafam. 
Zambe a nga too be monafam, nye ve yaé, a nga too e nkôte si a a nga bo ñwua élaé . 
A nga too e nkôte si ya Parañ a nyia wé a nga luʼu nye minga, ngone yʼEjipte.
Melu mete Abimélék baa Pikol, évete nsamba mewosane wé be too nsamba, a nga zu kobô Abraham na: Zambe a ne a wo e jam ese wo bo été. 
Kane ñhe me ngana a jôé Zambe na: Wo ye bo te duʼu ma, nge bone bam nge bendaé bam, a na wo ye liti ma mvam a si wo te tabe; avale da ma fe ma te liti wo mvam . 
Abraham a nga jô na: Ma ye kane de ngana. 
Ve Abraham a nga ve Abimélék bijô ajô anjeñe mendim e nde bebo bisaé bʼAbimélék be nga nyoñ a ngul. 
Abimélék a nga yalane na: Ma dimi môt a nga bo jame te, ô nji ke kate ma de a ma yeme de ve dene nyô. 
Eyoñe te Abraham a nga nyoñe mbame bone biyem a wu beta biyem a ve bie Abimélék; wôna bebaane bese be nga bo élat. 
Abraham a nga telé bitoñe beyale mintômba zamgbwale fefel; 
a Abimélék a nga jô Abraham na: Bitoñe mintômba zamgbwale wo te telé fefele bi bi ne jé? 
A nga yalane na: Wo ye kañese bitoñe beyale mintômba zamgbwale bi e mo mam ane nkañesane na ma me nga faʼa anjeñe di. 
Ajô te ba loone vôm ate na Birséba. Mvus éte, amu vôm ate be nga kanane ngana, môt ase e be nyô mbok. 
Abimélék a nga kôlô si baa Pikol évete nsamba mewosane wé a be nga bulane si Befilisteñ. 
Abraham a nga bé élé tamaris e Birséba a a nga loone jôé Nti, e Zambe a too nnôm éto. 
Abraham a nga tabe ayap e sii Befilisteñ. 
Mvus mam mete, Zambe a nga veʼele Abraham a jô nye na: A Abraham! Nye na: Ma nyô! 
Zambe nye na: Nyoñe monafame wôé, atyiʼi monafam, e nyô wo nyeʼe, Izak, kelek e sii Moriya, a e wé, vaʼa nye mveane ba diʼi ngumba e wua ya minkôle ma ye liti wo.
Abraham a nga kune kôlô si, a mane kôm éjakase jé, a a nga nyoñe bisoé bebo bisaé befame bé bibaé a monafame wé Izak. A nga sale njaʼa asu mvean ô ne ngumba a kôlô a ke e vôme Zambe a nga liti nye. 
E môse lale, Abraham a nga bete mis a nga yene vôm ate ôyap. 
Wôna a nga jô bisoé bebo bisaé befame bié na: Mia, likaʼane va a éjakas, bia ndôman bia ye ke yôbe li asu ya kañ, wôna bia ye beta zu koone mia. 
Abraham a nga nyoñe njaʼa asu mvean ba diʼi ngumba, a nga kee bie monafame wé Izak a beʼe bie, wôna a nga nyoñe nduan a ôtyeñ e wo wé. Be nga wulu bebaane bese nsamba wua. 
Ane Izak a nga kobô ésaa wé Abraham na: A ésaa wom! Nye na: Ma nyô, a mone wom! Izak nye na: Nduan a njaʼa e mbie bi ve mone ntômba asu mvean ba diʼi ngumba a ne vé? 
Abraham nye na: Zambe Emien a ye ve mone ntômba asu mveane ba diʼi ngumba. Bese bebaane be nga wulu nsamba wua. 
Eyoñe be nga kui e vôme Zambe a nga liti nye, Abraham a nga lôñ ataʼa metunaʼa valé a taʼa njaʼa été yôp. A nga kaʼa monafame wé, Izak a beté nye ataʼa metunaʼa yôp, e njaʼa yôp. 
Wôna Abraham a nga same wo a nyoñ ôtyeñ asu ya tyiʼi monafame wé Izak tyiñ . 
Ane éngele Nti a nga loone nye yôp a jô na: A Abraham! A Abraham! Nye na: Ma nyô. 
Engele nye na: Te same wo wôé e be ésoé ndôman, a te bo nye jam éziñ; amu éyoñe ji me yemeya na wo ko Zambe woñ, a na ô nji bene ve ma monafame wôé, atyiʼi monafame dôé. 
Abraham a nga bete mis a yene nnôme ntômba e mvuse jé, a tii minlak ésaé; Abraham a nga ke nyoñe nnôme ntômba a ve nye mveane ba diʼi ngumba éjiane monafame wé. 
Abraham a nga yôlé vôm ate na: Adonaé Yiré. Ajô te ba jô môse ya dene na: Jôm ja ye veban e nkôle Nti.
Engele Nti a nga loon Abraham éyoñe baa e yôp 
a jô na: Ma bele a mamien, nalé Nti a jô na: Amu wo te bo nalé, a na ô nji bene ve ma monafame wôé, atyiʼi monafame dôé, 
ma ye jalé wo a bibotan, a ma ye fôle mvoñe bôte jôé ane ateté é ne yôp a ane nselek ô ne nsaʼa mam. E mvoñe bôte jôé ja ye nyoñe Mbé Anyiine ya tisone besiñe bé, amu wo te ve tyiñe jam mewôk. 
Meyoñ mese ya si nyô ma ye jô na me bili ébotan amu mvoñe bôte jôé; amu wo te ve tyiñe jame mewôk.
Abraham a nga kôlô a bulane be bisoé bebo bisaé bié, wôna be nga kôlô si na be ke nsamba e Birséba, amu Abraham a nga too Birséba.
Eyoñe mam mete me lôteya, be nga zu kate Abraham foé na: Milka fe a biaya monyoñe Nakor bobefam; 
Uts, e ntôl, Buz, monyañ. Kemuél, ésaa Aram, 
Késéd, Hazô, Pildak, Yidlaf a Betuél. 
Bétuél a nga biaé Rebeka. E bobefame muam Milka a nga biaé Nakor, monyañe Abraham, e mbe le. 
Ebone jé, jôé na Réuma, nye fe a nga biaé bon : Téba, Gaham, Tahak a Maaka.
Sara a nga nyiñe mimbu 127; mimbu yʼényiñe jé mi mbe abime te. 
Sara a nga wu e Kiryat Arba, nalé a ne na Ebroñ, e Kanaan; a Abraham a nga zu asu ya bo awu Sara a yône nye. 
Wôna Abraham a nga kôlô si, a liʼi mbime minga wé, a kobô Behitite na: 
Me ne ntabe a nyô a too meyôa be mia; vaʼane ma éfuse si awu be mia, nalé ma ye bo nguleya jame mbime minga wom a kee nye ôyab a vôme me too. 
Behitit be nga yalan Abraham na: 
Vôʼôlôʼô bia, a Monti! Ô ne e nkpweʼe mone Zambe ézezañe jangan; jamek e mbime minga wôé e jia ya mesoñe mangan wo ye top; teke wua ya be bia a ye bene ve wo soñe jé na ô jame mbime minga wôé. 
Abraham a nga kôlô si a kute meboñe si asu bôte ya si éte, asu Behitit. 
A nga kobô be na: Nge é ne nkômbane wônane na me jame mbime minga wom ô ke ma ôyap, vôʼôlaʼane ma, a litaʼane Efroñ, e monafame Sôhar nsili wome na, 
a kuane ma mbas akoʼo ô ne Makpéla ô too éñwé, e ngbwaʼa afube dé; a kuʼane ma wô tañe moné ja yiane wô, nalé ate wo ye volô ma ane afube mesoñ ézezañe jenan.
Efroñ a mbe a too baa Behitit. Efroñ mone Hitit, a nga yalan Abraham Behitit bese be too a ba bese be mbe be nyiʼine mbé ya tisone jé na: 
Momo, a Monti, vôʼôlôʼô ma! Ma ve wo afup a ve fe wo mbas akok ô ne été. Ma ve wo de bôte yʼayoñe dam be bômô ane ékôp: Jamek mbime minga wôé. 
Abraham a nga kute meboñe si asu bôte ya si éte. 
A nga kobô Efroñ avale di, bôte ya si éte be too na: Wo fe vôʼôlôʼô ma! Ma tote tañ afup; kañeseʼe je mfaʼa wom; a ma ye jame mbime minga wom été. 
Ve Efroñ a nga yalan Abraham na: 
A Monti, vôʼôlôʼô ma! Si ja kui besikel be moné 400  
Abraham a nga wôʼô Efroñ a veʼe nye moné a nga tot, Behitit be too; besikel be moné 400 e ba ba belane be makit melu mete. 
Nalé ate afube Efroñ e Makpéla, zoʼone Mamré, afup a e mbas akok ô mbe été, bilé bise bi mbe e minné ya afup, 
bi nga suʼulane bo ngab Abraham, Behitit be too a ba bese be mbe be nyiʼine mbé tison. 
Mvus éte Abraham a nga jame minga wé Sara, e mbas akoʼo yʼafube Makpéla, zoʼone Mamré, nalé a ne na Ebroñ e Kanaan. 
Afup a mbas akok ô mbe été bi nga bo afube mesoñ Abraham, nkusane be Behitit.
Valé Abraham a ntoo nnôm, tañe mimbu jé abui, a Nti a nga botane nye mimfaʼa mise. 
Abraham a nga jô mbo ésaé wé, nyô a dañeya saane nye ayap e nda je été, e nye fe a mbe a jôʼô biôme bié bise na: Wo ye some akule wo dôé abé dame si, 
a ma ye bo na ô kane ngana a jôé Nti, Zambe ya yôp a Zambe ya si na: Ô bo te nyoñe minga a so bengone Bekananééñ me too été asu monafame wom. 
Ve wo ye ke e si jam, e tin abialé jam a nyoñe minga asu monafame wom Izak. 
Mbo ésaé a nga yalane na: Ndôʼôtô minga a ye bo te kômbô zu bia nye e si bi too nyô; ye ma yiane kee monafame wôé e si ô nga kôlô? 
Abraham a nga yalane nye na: Tabeʼe ntyele ya beta kee me mone wé! 
Nti, Zambe ya yôp, nyô a nga bo na me kôlô nda bôte jam, e tin abialé, nyô a nga kobô ma a kane ngana na a ye ve mvoñe bôte jame si nyô, émien a ye lôm éngele ôsu viôé: a e wé nye wo ye nyoñe minga asu monafame wom. 
Nge minga a nji kômbô tôñe wo, wo ye tabe fili mfaʼa ngana ma bo wo na ô kan. Ve da na wo ye bo te kee ma mone wé. 
Ane mbo ésaé a nga some wo abé Abraham, masa wé si, a kane nye ngana ajô jame te. 
Mbo ésaé a nga nyoñe bekamel awôm e bekamel be masa wé a ke, a bili akume masa wé ese. 
A nga kôlô si, a ke e Mézôpôtami, e tisone Nakor. A nga bo na bekamel be kute meboñe si e tison atan, bebé a anjeñe mendim, mamengôʼé, éyoñe binga ba kui atan a ke labe mendim.
Wôna a nga jô na: A Nti, e Zambe masa wom Abraham, ma yeʼelane wo na: Boʼo me na, e môse wu, me tôbane jôme ma jeñ, a litiʼi masa wom Abraham mvam ! 
Ma nyô me tele bebé anjeñe mendim, a bobebinga be bôte ya tison be nga kui atane na be labe mendim. 
E ngone minga ma ye jô na: Luʼi e ndeʼe mendime jôé, ma yeʼelane wo, me nyu, nye ke ve yalane na: Nyaʼak, ma ye fe ve bekamel bôé na be nyu, ngone minga éte é boʼo nyô ô tobeya asu masa wom Izak! Nalé ate ma ye yeme na wo liti masa wome mvam .
A ngenane te suu nkobô e teme na Rebeka a kuu, ndeʼe ékon étuu, ngone Betuél, ndaé Milka baa Nakor, monyañ Abraham. 
A mbe étua abeñe ngone minga. A mbe éndun, fam éziñ é ngenane te nye yem. A nga sis anjeñ, a jalé ndeʼe ékone jé mendim a beta bet. 
Mbo ésaé a nga mate mbil a ke tôbane nye a jô na: Ma yeʼelane wo na: Vaʼa ma abime mendim éziñe ya ndeʼe jôé. 
A nga yalane na: Nyaʼak a monti! A nga jiʼa luui ndeʼe jé a ve nye mendime ya nyu. 
Eyoñ a maneya ve nye mendime ya nyu, a nga jô na: Ma ye lap asu bekamel bôé, akekui be nyuya abime da yian. 
A nga bo avôle ya sôé mendime ya ndeʼe jé mese e vôme biyem bia nyu, ve mate mbil asu ya beta lap anjeñ, a nga labe mendim asu bekamel bese. 
Mbo ésaé a mbe a siliʼi émiene minsili évôl été ajô Rebeka, asu ya yem nge yaa nge momo na Nti a mbe a boʼo na dulu dé e wulu mvoʼé .
Eyoñe bekamel be nga mane nyu, môt ate (mbo ésaé Abraham) a nga nyoñ élondo or, adit étune sikel, a mekome mebaé, adit besikel be or awôm, asu mo mé. 
Nye na: Ô ne e ngone za? Kate ma de, ma yeʼelane wo? Ye vôme ya bômbô e nda ésoo a ne yené asu dangan ane bi ne lôt alu? 
A nga yalane na: Me ne e ngone Betuél, e monafame Milka a nga biaé Nakor. 
A nga beta jô na: Bidi biyem bi ne abui e nda jangan, afôla ya bômbô e ne fe. 
Eyoñe te môt ate a nga kumbu a kute fe meboñe si asu Nti, 
nye na: Akéva e be Nti, e Zambe masa wom Abraham, nyô a nji jôʼé nlitane mvame jé a zôsôôô wé e be masa wom! Nti a wuluya ma a kui e ndaa bobenyañe be Masa wom. 
Ngone minga é nga mate mbile ya ke kañete nyia wé mam mete mese. 
Rebeka a nga bili ndôm jôé na Laban. Laban a nga kui atane mbil e mfaʼa môt a mbe, bebé a anjeñ. 
A nga yen élondo a mekom e mo me kale jé a wôʼô fe mame kale jé Rebeka é mbe é jôʼô na: Avale di e nde môt ate a te kobô ma. A nga zu be môt a mbe a tele fefele bekamel, e mfaʼa anjeñe mendim. 
A nga jô nye na: Zaʼak e wo ô bili ébotane Nti. Amu jé ô tele atan? Me maneya kôme nda a afôla asu bekamel. 
Môt a nga nyiine nda . Laban a nga bo na be vaa bekamel mimbeʼe a ve be bidi biyem a mendim asu ya sôbe nneñe mebo a bôte baa be be be mbe nsamba. 
Wôna be nga telé bidi ôsu vié. Ve a nga jô na: Maa ye ke di te na me jô e jam me bili na ma jô. Laban nye na: Kobôʼô!
Ane a nga jô na: Me ne e mbo ésaé Abraham. 
Nti a botaneya masa wom étua abui, a ntoo éwôlô môt. A veya nye moné a beta mbame biyem, argent a or, bebo bisaé befam a ba be binga, bekamel a bijakas. 
Sara, e minga masa wom, e nnôme wé été, a biaéya masa wome monafam: a veya monafam ate e biôme bié bise. 
Masa wom a nga bo me na me kane ngana a jôʼô me na: Wo ye bo te nyoñe monafame wome minga e be bengone Bekananééñ ya si me too; 
ve wo ye ke nda bôte jam, ayoñe dam a nyoñe minga asu monafame wom. 
Me nga jô masa wome na: Ndôʼôtô na minga a ye bo te tôñe ma. 
A nga yalane me na: Nti, nyô me nga wulu ôsu vié, a ye lôm éngele wé mia nye mi wulu a a ye bo na dulu dôé e lôte mvoʼé : wo ye nyoñe monafame wome minga e nda bôt a ayoñe dam. 
Wo ye bo fili mfaʼa ya ngana ma yemete wo, éyoñ ô kuiya ayoñe dam; nge da kui na ba bo te ve wo ngone minga, wo ye tabe fili mfaʼa ngana ma yemete wo. 
Den ma te kui anjeñ a ma te jô na: A Nti, e Zambe masa wom Abraham, nge wo kañese bo na dulu me tele é lôte mvoʼé , 
ma nyô me tele bebé anjeñe mendim, e boʼo na ngone minga ja ye zu laé mendim, a nje ma ye jô na: Ma yeʼelane wo na vaʼa ma abe mendime ya nyu e ndeʼe jôé, 
je ke é yalane na: Womiene nyaʼak, ma ye fe lap asu bekamel bôé! Ngone minga éte é boʼo minga Nti a tobeya asu monafame masa wom! 
Te na me mane kobô e nleme wom été, e teme na Rebeka a nga zu, ndeʼe mendime jé étuu; a sise anjeñ a labe mendim. Ma te jô nye na: Ma yeʼelane wo na: Vaʼa ma mendime ya nyu. 
E nde a te jiʼa viti ndeʼe mendim a be a beʼe a jô na: Nyaʼak, ma ye fe ve bekamel bôé be nyu! Ma te nyu, wôna a te fe ve bekamel na be nyu. 
Ma te sili nye na: Ô ne ngone za? Nye na: Me ne ngone Betuél ndaé Nakor baa Milka. Ma te jalé nye ôdôk e jôé a mekome mo. 
Wôna ma te vitibi a kute meboñe si asu Nti a ma te ve Nti akéva e Zambe Masa wom Abraham e nyô a te wulu ma zôsôôô na me nyoñe ngone monyañe Masa wom asu monafame wé. 
Eyoñe ji, nge wo kômbô liti mvam a zôsôôô e be masa wom, katane ma de; nge momo, katane ma de, a ma ye bulane mbo nnôm, nge mbo ngal.
Laban a Betuél be nga yalane na: Jame di da so be Nti, bi se nguleya jô wo jam éziñ é too yaa nge momo. 
Rebeka le a ne wo ôsu; nyoñe nye a kelek, a a boʼok e minga monafame masa wôé, avale Nti a jôya.
Eyoñe mbo ésaé Abraham a nga wôʼô Nkobô wop, a nga kute meboñe si asu Nti. 
Mbo ésaé ate a nga kuli biôme bi argent, biôme bi or a mengômesan, a ve bie Rebeka; a nga ve fe ndôm a nyia wé biôm akap. 
Mvus éte, nye a bôte be mbe nsamba wé be nga di a nyu a lôt alu. Mametyé, éyoñe be kôlôya si, mbo ésaé a nga jô na: Jôkaʼane ma me bulane be Masa wom. 
Ndôm a nyia Rebeka be nga jô na: Esoé ngone minga é betaʼa tabe a bia ôbe nté, melu awôm; mvus éte, wo ye bo nguleya ke. 
A nga yalane be na: Te jañelane ma éyoñ, amu Nti a boya na dulu dam é lôte mvoʼé . Jôkaʼane ma na me bulan a ke be Masa wom. 
Be nga yalane na: E nloʼone ésoé ngone minga, nsilaʼan émien. 
Be nga loone Rebeka a jô nye na: Ye wo kômbô ke a e môte nyô? Nye na: Yaa.
Be nga suu na kale jabe Rebeka, nyia ntoñe wé be ke baa be mbo ésaé Abraham a bôte béé. 
Be nga botane Rebeka a jô nye na: Wo, kale jangan, boʼo nyia betoyini teke alañé! Mvoñe bôte jôé é vambaʼane mbé besiñe bé!
Rebeka a nga kôlô si a bebo bisaé be binga bé; be nga dañ e bekamel a tôñe môt ate. Mbo ésaé Abraham a nga nyoñe Rebeka a ke.
A koone na Izak a soya anjeñe Lahayi Rôyi a a mbe a too Négéb. 
Ngôʼé éziñ Izak a too nkuane ya ke a fase mam afan, abete a bete mis, a nga yene bekamel be zaʼak. 
Rebéka fe a nga bete mis a yen Izak, ve yôô a tebe si kamel 
a jô mbo ésaé na: Môte mbé a ne afan a zaʼa tôbane bia? 
Mbo ésaé nye na: Masa le. Ane a nga nyoñ éyañese jé a buti asu. Mbo ésaé a nga kañete Izak mam mese a nga bo. 
Izak a nga kee Rebéka e nda éndelé nyia wé Sara. A nga nyoñe Rebéka a bo minga wé, a nga nyeʼe nye. Nalé ate Izak a nga volôbane nlem éyoñ a maneya dimili nyia wé.
Abraham a nga beta luʼu minga mfe jôé na Ketura. 
A nga biaé nye bobefam ana: Zimran, Yôksan, Medan, Madian, Yisebak a Kua. 
Yôksan a nga biaé Saba a Dedan. Bengone be Dedan be mbe Beakurim. Beletusim a Beleumim. 
Bone be Madian be mbe: Efa, Efer, Hénok, Abida a Elda: Bobefam be Ketura e mbe le bese.
Abraham a nga ve Izak e biôme bise bi mbe émbié. 
E mfaʼa bone bibone bié a nga faʼé be biôm wôna valé a ngenan a vee, a nga lôme be ôyap a mone wé Izak, e mfaʼa jôbe da tôô, e si ya jôp da tôô.
E nté ényiñ Abraham ô mbe mimbu 175. 
Wôna Abraham a nga wu. A nga wu mvuse mevaʼa éto nnôm, abui mimbu, melu njalane nyô ne lut, a a nga jambe e vôme bimvame bié bi nga wu bi nga jambe. 
Izak a Ismaél e bobefame bé be nga jame nye mbas akok e Makpéla, afup Efroñ, mone Sôhar, mone Hitit, zoʼone Mamré. 
E mbe afup Abraham a nga Kus e be Behitit. E nne Abraham a minga wé Sara be nga jambe valé. 
E mvus awu Abraham, Zambe a nga botan Izak, e monafame wé, e nye a mbe a too bebé anjeñe Lahayi-Rôyi.
E mvoñe bôt Ismaél, e mon Abraham e nye Agar ngone yʼEjipte, mbo ésaé minga Sara, a nga biaé Abraham, e nje nyô. 
Bobefam be Ismaél ô laté a jôé memvoñ me bôte map e mbe ba: Nebayôt, ntôle mone Ismaél, Kédar, Adbeél, Mibsam, 
Mikma, Duma, Masa, 
Hadad, Téma, Yetur, Nafik a Kedma. Bobefam be Ismaél mbe le; 
môé mabe le a minkane miap a minlame miap. Bejôô awôm a bebaé be mbe minlô ya meyoñe map. 
Ismaél a nga nyiñe mimbu 137. A nga suu mvebe a wu, a a nga ke fulan a bimvame bié bi nga wu. 
Beismaélit be nga tabe ataté Havila a kui Sur, e Asiri. Ismaél a nga tabe bobenyañe bé bese yat.
Mvoñe bôt Izak, mon Abraham, nje nyô: Abraham a nga biaé Izak. 
Izak a mbe mimbu 40 éyoñ a nga luʼu Rebeka, ngone Betuél, mone Aramééñ ya Padañ-Aram a kale Laban, mone Aramééñ. 
Izak a nga yeʼelane Nti na a mvamane minga wé amu a mbe nkôkôm, a Nti a nga wôʼô meyeʼelane mé. Minga wé Rebeka a nga nyoñ abum. 
Bon be mbe be jimbaʼan abume dé été, a a nga jô na: Jé ja kui be ma? Ane a nga ke yemelan nkômbane Nti 
Nti a nga jô nye na: Meyoñ mebaé me ne wo abum, mvoñ bôt ébaé ja ye kandan éyoñe ja ye vame wo abum mvoñe bôte jia yʼété ja ye bo ngu a dañe nyô fok ntôl wo ye ke éjôé nyô a ne mongô si.
Eyoñ a mbeme biaé be nga yene na mimbiase mibaé mi ne nye abum. 
Nyô ôsu a nga vam nyôl ése é too nye e zañ évele a mfôl, é funaʼane alôʼô mimvot; ane be nga yôlé nye jôé na Esô. 
Mvus éte, monyañ a nga vam, wo wé ô bili étimekili Esô; a be nga yôlé nye na Yakob. Izak a mbe mimbu mewôm mesaman éyoñe be nga bialé.
Bobefame bete be nga yaé. Esô a mbe ñyeme nsôm, môta mefan; ve Yakob a mbe môt a too ne séé, a mbe a nyekeʼe a too e menda bindelé si. 
Izak a mbe a nyekeʼe Esô, amu a mbe a nyekeʼe a di tit; a Rebeka a mbe a nyekeʼe Yakob.
Môs éziñ Yakob a mbe a yamek étutuʼa, Esô ve so nsôm, ateʼe nyôl ne botok. 
Esô nye Yakob na: Jôkéʼé ma, ma yeʼelane wo, na me di ngabe ya évele jôme te, amu ma wôʼô ateʼe nyô. Ajô te be nga yôlé Esô jôé na Edom. 
Yakob nye na: Kuʼane ma môse wu éto ntôl. 
Esô a nga yalane na: Ma nyô me nga ye wu, éto ntôl te ja volô ma jé? 
Ane Yakob a nga jô na: Tatéʼé kane me ngana. E nde a nga kane nye ngana a kuan éto ntôle jé be Yakob. 
Eyoñe te Yakob a nga ve Esô belet a étutuʼa kôôn. A nga di a nyu, mvus éte a nga kôlô si a ke. Avale te nde Esô a nga biasé éto ntôl.
Mfumbale zaé a nga kui e si Izak a nga too, e nyô ôsu a nga boban melu Abraham, ane Izak a nga nga ke e be Abimélék, njô bôte Befilisteñ e Gérar. 
Nti a nga yené be nye a jô na: Te ke Ejipte, tabeʼe e si ma ye kate wo. 
Tabeʼe e si nyô; me ne a wo a ma ye botane wo amu wo a mvoñe bôte jôé, mia ma ye ve mesi mana mese; nalé ate ma ye tôé ngana me nga kan ésoo Abraham. 
Ma ye fôlô mvoñe bôte jôé ane ateté ya yôp; ma ye ve mvoñe bôte jôé mesi mana mese. Meyoñ mese ya si nyô ma ye bi bibotan amu mvoñe bôte jôé. 
Yaa! Abraham a nga bo tyiñe jam mewôk a nga baʼale abendé dam, minjôane miam, memvinda mam, metiñe mam. 
Nalé ate Izak a nga tabe e Gérar.
Eyoñe bôte ya afôla te be mbe be siliʼi minsili ajô minga wé, a mbe a jôʼô na: Kale jame le. A mbe a koo woñe ya jô na a mbe minga wé, amu bôte ya valé be zaa wôé nye, amu Rebeka a mbe abeñ. 
Mbôlô éto jé e Gérar é nga langan e nde é nga kui môs éziñe na Abimélék, njô bôte Befilisteñ, a fombôʼô e vundi, e nde a yen Izak baa minga wé Rebeka be boʼo bivôé. 
Abimélék a nga loon Izak a jô na: Nde a ne ñhe minga wôé! Aval avé ô nga bo nguleya jô na: Kale jame le? Izak a nga yalane nye na: Me nga kobô nalé amu me nga ko woñe ya wu amu nye. 
Abimélék a nga jô nye na: Jé ô nga bo bia jina? E nga liʼi ve tyôtyoé na môt éziñe yʼayoñ a bômbô nye, a ô nga ye bo na bi beʼe mekua. 
Wôna Abimélék a nga ve abendé e be bôte bese na: Nyô ase a ye nnambe môt ate nge minga wé ba ye wôé nye.
Izak a nga bé biôme si été, a a nga kôane mbu ôte mengabe ntet, amu Nti a nga botane nye. 
Môt ate a nga bo kum, a kume jé é nga bo ve bete bet a kui vôme ya bo jôm ébien ba loone kum. 
A nga bili mbame bone biyem a mbame beta biyem a abui bebo bisaé; ajô te Befilisteñ be nga bo nye éviele.
Menjeñe mese bebo bisaé be ésaa wé be nga fak, melu Abraham, ésaa wé, Befilisteñ be nga mane jine me. 
Abimélék a nga jô Izak na: Kôlôʼô jale dangan, amu wo dañe bia ngul. 
Izak a nga kôlô valé a vule minkan e mone mbiʼili ya Gérar a tabe été. 
Izak a nga beta faʼa menjeñe mendim be nga fak melu mʼésaa wé Abraham, e mme Befilisteñ be nga mane jin mvus awu Abraham. A nga yôlé menjeñe mete môé ésaa wé a nga boʼo a loʼone me. 
Bebo bisaé bʼIzak be nga beta fak, e mone mbiʼili a koone anjeñe vevea mendim. 
Bebaʼale biyem be Gérar be nga té bebaʼale biyem bʼIzak ntañete be jôʼô na: Mendim me ne émangan! Ajô te be nga yôlé anjeñe te jôé na: Esék, amu be nga wôman a nye. 
Bebo bisaé bé be nga faʼa anjeñ afe, be nga jeñe fe ntañete ajô anjeñe te; a nga loon anjeñe te na: Sitna. 
A nga vaa minkane valé a faʼa anjeñ afe, e di e nji beta soo mejô; a nga yôlé de na: Rehôbôt, amu a nga jô na: Nti a veya bia afôla éyoñe ji, a bia ye yaé e si bi too nyô.
Akôlô ya valé a nga bet e Birséba. 
Nti a nga yené be nye alu te a jô na: Me ne e Zambe Abraham ésoo: te ko woñ, amu ma me ne a wo; ma ye botane wo a fôlô mvoñe bôte jôé, amu mbo ésaé wom Abraham. 
Izak a nga lôñ ataʼa metunaʼa vôm ate a loone jôé Nti. A nga lame nda éndelé jé valé, a bebo bisaé bé be nga faʼa anjeñe vôm ate.
Abimélék a nga ke be nye ataté Gérar, a Ahuzat mvôé jé, a Pikol évete nsamba mewosane wé. 
Izak a nga jô be na: Amu jé mia zu be ma amu mia vini ma a na mi nga titane ma nlame wônan? 
Be nga yalane na: Bi lôô na Nti a ne foʼo be wo. Ajô te bia jô na: Ngana éziñ é boʼo zañe jangan, nalé a ne na: E zañe jôé a bia, bia be wo bi tame bo élat 
amu ngana éte, wo ye bo te bo bia mbia jam éziñ, avale fe bi nga bo te bo wo abé , a na bi nga bo wo ve mvaé a suu wo ô ke mvoʼé , e wo Nti a botaneya nye éyoñe ji. 
Izak a nga bo be beta dina; be nga di a nyu. 
Wôna, be nga kôlô si ndibe tyé a kanane ngana wua a nyô mbok. Izak a nga suu be be ke, a be nga kôlô be nye mvoʼé .
Môse te ôbien, bebo bisaé Izak be nga zu kate nye ajô anjeñe be nga fak, a jô nye na: Bi yeneya mendim. 
Izak a nga yôlé anjeñe te na: Sibéa. Ajô te be nga yôlé tisone jôé na: Birséba, a kui môse ya den.
Esô, a too mimbu mewôm menyin, a nga luʼu binga môé na: Yudit, ngone Beéri, mone Hitit, a Basmat, ngone Elôn, mone Hitit. 
Be mbe ajô ôlun mfaʼa Izak a Rebeka.
Valé Izak a nga bo nnôm, mise mé nteʼan avale ya na a mbe teke fe yen. Ane a nga loon Esô, ntôle monafame wé a jô nye na: A mone wom! Mon a nga yalane nye na: Ma nyô! 
Izak nye na: Me ntoo nnôm, me nji yeme môse ya awu dam. 
Nyoñe ñhe mengale môé éyoñe ji, ékpwaé bibaé jôé a élaé jôé, kelek afan a bo ma nsôme tit. 
Yame ma jôme ya di avale ma nyeʼe a zaʼa ma je me di, ndembene mamiene ma ye botane wo te na me wu. 
Rebéka a mbe a wôʼôk éyoñ Izak a mbe a kobôʼô mone wé Esô. Esô a nga ke afan asu ya bo nsôme tite na a soo je.
Ane Rebeka a nga jô mone wé Yakob na: Jame ma te wôk e nde di: Esoo a too a kobôʼô monyoñ Esô a jôʼô na: 
Zaʼa ve ma tit a yame ma bidi ma ye di, a ma ye botane wo asu be Nti awu dam é ngenan te so. 
Eyoñe ji, a mone wom, wôʼôk tyiñe jam a boʼok jam ma bendé wo. 
Kelek nyoñe ma abeñe bone bikela bebaé e mbam, ma ye yam ésoo bidi aval a nyeʼe. 
Wo ye ke ve ésoo bidi bite a di, ndembene a ye botane wo te na awu dé é so. 
Yakob a nga yalane nyia wé Rebeka na: Yaa, ve mojañ Esô a ne mimvote nyôl ma ke me nji bo nalé. 
Ndôʼôtô na ésaa wom a ye bôlé ma, a ma ye yené e mise mé ane nduʼu bôt; éyoñe te ma ye zuu biyoʼé be mamien saa bibotan. 
Nyia a nga jô nye na: A mone wom, biyoʼé bite bi kpwaʼa ma yôp! Wôʼôk ve tyiñe jam a kele me nyoñe bone bikela. 
A nga ke be nyoñ a zu kee be nyia wé, nye ke ve yame bidi aval ésaa wé a nga nyenyeʼe. 
Wôna Rebeka a nga nyoñe mengômesan mʼEsô, ntôle mone wé, e ma me mbe me dañ abeñ me mbe nye bebé ya toʼé e nda été, a nga bo na Yakob ébatane mone jé, é jaé me. 
A nga solé mo mé a tyiñe jé é mbe ékôkon a ékôbe bone bikela. 
Mvus éte, a nga kalane ngaé bidi é ne mvaé a belet a nga yam e mo me mone wé Yakob.
Ane Yakob a nga zu be ésaa wé a jô na: A ésaa wom! Izak nye na: Ma nyô! Ô ne za a mone wom? 
Yakob a nga yalan ésaa na: Me ne Esô ntôle mone wôé; me boya jam wo te jô ma. Kôlôʼô si, ma yeʼelane wo, tabeʼe tôtoo a jaʼak e tite jam, nalé ate womien wo ye botane ma. 
Izak a nga jô mone wé na: A mone wom, aval avôl wo te jiʼa je yen! Yakob nye nye na: Nalé a ne na Nti, e Zambe wôé, a te zuu tite be ma. 
Izak nye Yakob na: Subuʼu ñhe, me bôlé wo, a mone wom, me yem, nge yaa nge momo na, ô ne foʼo mone wom Esô. 
Yakob a nga subu ésaa Izak bebé, nye ve bôlé a jô na: Tyiñ é ne tyiñe Yakob, ve mo me ne mo mʼEsô. 
A nga bo teke nye yem amu mo mé me mbe me bili mimvot ane ma me monyañe wé Esô, a a nga botane nye. 
A nga jô na: Ye wo foʼo le a mone wom Esô? Yakob a nga yalane na: Yaa. 
Izak a nga jô na: Belaʼane ma, me di e tite mone wom, ndembene mamien me botane wo. Ane Yakob a nga ve nye bidi, a Izak a nga di; a nga soo fe nye woon, a a nga nyu.
Eyoñe te Izak, ésaa wé, a nga jô nye na: Subuʼu ñhe bebé, a lataʼane ma anyu, a mone wom. 
A nga subu bebé a latane nye anyu. Izak a nga wôʼô menyume ya mengômesane mé, wôna a nga botane nye a bifia bi na: Yaa, menyum me mone wom me ne ane menyum mʼafube Nti a te botane de.
Zambe a vaʼa wo mfô mendime ya yôp a mebuʼubane ya si. Fôn a mfefé woon abui abui!
Meyoñ me bôt me kele éjôé jôé si. A bijôé meyoñ bi kute meboñe si asu dôé! Boʼo Masa bobenyoñ. A e bone be nyua be kute meboñe si asu dôé! Biyoʼé bi boʼo be nyô a yoʼé wo, bibotan bi boʼo be nyô a botane wo.
Izak a maneʼe botane Yakob, a Yakob ke a ngenane te tuʼa mane kôlô bʼésaa Izak na, monyañ Esô ve so nsôm. 
A nga yame fe bidi a nga zu ve ésaa. A nga jô ésaa na: Esaa wom a kôlôʼô si a di tite mone wé, nalé womiene wo ye botane ma. 
Esaa wé Izak a nga jô nye na: O ne za? A nga yalane na: Me ne ntôle mone wôé Esô. 
Beta éndeñelaʼa a nga bi Izak, éndeñelaʼa ja tulan ôkup, e nde a nga jô na: Za ñhe a ne môt a te wôé tit a soo ma je? Me maneya di je ése te na ô so, a me maneya botane nye. Amu ajô te a ye boo ébotan! 
Esô a nga wôʼô nkobô ésaa, a nga yône beta ñyôn, zoñe nlem é yeʼe bôlé a jô ésaa na: A ésaa wom, botaʼane fe ma! 
Izak a nga yalane na: Monyoñ a te zu a meduʼan a a maneya nyoñe bibotane biôé. 
Esô nye na: Yʼamu be nga yôlé nye na Yakob e nde a tyendé ya ma biyoñe bibaé? A nga taté nyoñe ma éto ntôl, éyoñe ji a nyoñeya ma bibotane biam. A nga beté na: Ye ô nji bi bi botan bi too mbaʼalan asu dam? 
Izak a nga yalan Esô na: Tame yen, me teléya nye Masa wôé, me veya nye bobenyañ bese be bo bebo bisaé bé, a me veya nye fôn a mfefé woon, jé éfe ñhe me ne nguleya bo asu dôé, a mone wom? 
Esô a nga jô ésaa na: A ésaa wom, ye ô bili foʼo vʼébotane te étam? Ma fe, a ésaa wom, botaʼane; ma Esô a nga taté na a yôn. 
Esaa Izak a nga yalane nye na: Tame yen: Etabaʼa jôé ja ye jeñeban mebuʼubane ya si nalé fe mfô mendime ya yôp, nalé a soʼo yôp.
Wo ye nyiñ a nkpwaté mekoñe wôé. A wo ye tabe éjôé monyoñe si: Ve ndeñan fili wo ye ke wo ndeñe li a li zañ, wo ye buʼu ébôñeté jé e tyiñe jôé yôp.
Esô a nga bi Yakob ôvitik e nlem amu bibotane ésaa a nga botane nye, Esô a mbe a jôʼôk e nleme wé été na: Melu mʼawu ésaa wom me nga zu ma subu a ma ye wôé mojañe wom Yakob. 
Be nga kate Rebeka nkobô Esô, ntôle mone wé, ane a nga loone Yakob, ébatane mone jé, a jô nye na: Tame yene na monyoñ Esô a kômbô kun émiene be wo a wôé wo. 
A mone wom, éyoñe ji, vôʼôlôʼô tyiñe jam! Kôlôʼô si, kele sobô be ndôme jam Laban e Harañ. 
Wo ye tabe be nye nté éziñ, akekui ayaa monyoñ e siseya. 
Eyoñ ayaa monyoñ e kôlôya be wo, a a vuaneya mbia jam ô nga bo nye, ma ye bo wo na ô bulan. Amu jé ma ye jañele mia bebaé môse wua?
Rebéka a nga jô Izak na: Enyiñ é vindaneya ma nlem amu bengone be Hét. Nge Yakob a luʼu ngone Hitit, jia bengone ya si nyô, ane balé bete, ényiñ ja volô ma jé?
Izak a nga loone Yakob, a botane nye a ve nye abendé di: Wo ye bo te luʼu ngone ya Kanaan. 
Kôlôʼô si, kele Padañ-Aram, e be ésaa nyua, a nyôñek minga ya luʼu wé e be bengone be Laban, ndôme nyua. 
Zambe a ne ngul ése a botaʼane wo, a boʼo wo na ô fôé, ô bi abui mvoñe bôt, nalé ate wo ye bi étitibe meyoñ me bôt! 
A vaʼa wo ébotan Abraham, womien a mvoñe bôte jôé, nalé ate wo ye bi e si ô too ane ntabe , e nje Zambe a nga ve Abraham. 
Ane Izak a nga bo ñhe na Yakob a ke Padañ-Aram e be Laban, e mone Betuél, mone Aramééñ, ndôme Rebeka, nyia Yakob a Esô.
Esô a nga yen na Izak a nga botane Yakob a na a nga lôme nye Padañ-Aram asu ya luʼu minga wé, a na éyoñ a nga botane nye a nga ve nye abendé na: Wo ye bo te luʼu ngone ya Kanaan. 
Yakob a nga bo ésaa a nyia mewôk, a a nga ke Padañ-Aram. 
Nalé ate Esô a nga yene na ésaa wé Izak a nga yene bengone ya Kanaan abé . 
Eyoñe te Esô a nga ke be Ismaél, a nga luʼu Mahalat ngone Ismaél, mone Abraham a kale Nebayôt e binga bevoʼo yôp.
Yakob a nga kôlô Birséba a ke Harañ. 
A nga kui vôm éziñ a lôt alu valé, amu valé jôp e dimeya. A nga nyoñe da ya mekoʼo me mbe vôm ate a beté nlô été yôp, a bômbô vôm ate. 
A nga yeme biyeyem a yene na Ôbet ô tele si, sôsoʼo jé é nambeʼe yôp, beéngele be Nti be betek a be sisik été. 
Vʼétua jame na Nti a mbe ôbete te yôp, nye na: Me ne Nti, e Zambe Abraham ésoo, a e Zambe Izak. E si ô bôô le, ma ye ve wo je a mvoñe bôte jôé. 
Mvoñe bôte jôé ja ye bo teke alañé ane mbuluʼu ya si; wo ye ke mfaʼa jôbe da dim a mfaʼa jôbe da tôô, akôé a nké. Menda me bôte mese ya si nyô ma ye bi ébotan e be wo a e be mvoñe bôte jôé. 
Tame yen, mamien me ne a wo a ma ye baʼale wo e vôm ase wo ye ke a ma ye bulane wo e vôme nyô; amu ma ye bo te liʼi wo nté me ngenane te tôé e jame ma jô wo.
Yakob a nga vee ôyo vié a jô na: E ne foʼo na Nti a ne vôme nyô, ve ma ma be teke yeme nalé! 
A nga ko woñ a jô na: E vôme nyô a ne ékowoñ! A nji bo jôm éfe ve nda Zambe, a ne mbé ya yôp! 
Yakob a nga kune kôlô si a nga nyoñ akok a nga futi e nlô wé si, a nga telé de ane ndem a sôé mbon abôbôn yʼété yôp. 
A nga yôlé vôm ate na Bétél, ve jôé tison e nga taté bo na Luz. 
Yakob a nga tiñeti na: Nge Zambe a ne a ma, nge a baʼale ma e zene ma ke, nge a ve ma bidi ya di a mengômesane ya jaé; 
a nge me bulane mvoʼé e ndaa ésaa wom, éyoñe te Nti a ye bo Zambe wom. 
Akoʼo ma te telé ane ndeme di, da ye bo nda Zambe. Ma ye ve wo ngab awômô ya biôme bise wo ye ve ma.
Yakob a nga beta taté dulu a ke e sii bone ya jôbe da tôô. 
A nga yen anjeñ afan mimbame mi bone biyeme milaa mi vule minkan e fefele valé. Amu e nne be mbe be vaʼa mimbame biyem mendime ya nyu anjeñe te. Ve akoʼo da dib anjeñ e mbe anen. 
Mimbame biyem mise mi mbe mi sulaʼane valé, be mbe be fenekeʼe akoʼo da dib anyu anjeñ, be mbe be vaʼa mbame bone biyeme mendim a nyu, a be mbe be betaʼa futi akok e vôme wé anyu anjeñ. 
Yakob a nga jô bebaʼale biyeme na: A bobejañ, mi ne bôte ya vé? Be nga yalane na: Bi ne bôte ya Harañ. 
Nye be na: Ye mia yeme Laban e mone Nakor? Be nye na: Yaa bia yeme nye. 
A nga jô be na: Mia te liʼi nye aya? Be nga yalane na: A ne mvoʼé ! Ngo jé le ja zu, Rachél, a mbame bone biyem. 
Yakob nye na: Môs ô ngenan abui; éyoñe ya sulane mbame biyem é ngenane teke kui, vaʼane mbame bone biyeme mendim, wôna kelan a boʼone na be di. 
Be nga yalane na: Bi se nguleya bo nalé e nté mimbame mise mi ngenane teke sulane vôme wua; éyoñe te nje ba feneke akok da dib anyu anjeñ a nyuu mbame bone biyeme mendim.
A ngenan a kobôʼô be e teme na Rachél a nga zu a mbame bone biyem ésaa: amu a mbe mbaʼale biyem. 
Eyoñe Yakob a nga yene Rachél, ngone Laban, ndôme nyia, a mbame bone biyeme Laban, a nga subu bebé a feneke akok e mbe anyu anjeñ a nyuu mbame bone biyeme Laban. 
Wôna Yakob a nga latane Rachél anyu, a taté na a yôn. 
Yakob a nga kate Rachél na a mbe évuvuman ésaa wé, na a mbe mone Rebeka. A nga mate mbile ya ke kate de ésaa wé. 
E nné ane Laban a nga nyoñe foé nsoone Yakob, mone kale jé, a nga tôbane nye mbil, ve bametane nye toé a wubane nye, a nga kee nye nda jé, a Yakob a nga kate Labane mam mese. 
Eyoñe te Laban a nga jô nye na: E ne foʼo na ô ne jôme ya bivese biam a minsône miam. Yakob a nga tabe be Laban ngume ngon. 
Wôna Laban a nga jô Yakob na: Mbôlô ô ne évuvumane jam, ye wo saane ma zesé? Kate ma jôme wo kômbô ane maʼan. 
Nde Labane ke a nga bili bengone bebaé: Ntôl ô mbe jôé na Léa, ébatane ke na Rachél. 
Mise me Léa me mbe minkieñ, ve Rachél a mbe étua abeñ. 
A Yakob a mbe a nyekeʼe Rachél, ane a nga jô na: Ma ye saane wo tañe mimbu zamgbwa, asu Rachél, ngo jôé é ne mongô. 
Labane nye na: Ma dañe yene mvaé ya ve wo nye a lôte na me ve nye môte mfe. Tabeʼe be ma! 
Nalé ate Yakob a nga saé mimbu zamgbwal asu Rachél. Mi mbe e mise mé ane abe melu, amu a mbe a nyekeʼe nye.
Mvus éte, Yakob a nga jô Labane na: Keʼe ma minga wom, amu éyoñe mboon ésaé jam é kpwaneya, a ma kômbô ke be nye. 
Laban a nga sulane bôte bese ya vôm ate a bo beta dina. 
Mamengôʼé a nga nyoñe ngo jé Léa a ke je be Yakob nye ke ve lañe nye melu. 
Laban a nga ve mbo ésaé minga wé Zilpa e be ngo jé Léa. 
Tyé kpwaa, Yakob a nga yene na a mbe Léa. A nga jô Labane na: Jé wo te bo ma ji? Ye me nji saé be wo asu Rachél? Amu jé wo te duʼu ma? 
Laban nye na: Nalé a nji bobane be bia na be taté ve ébatan aluk ntôl ô liʼi. 
Sondôʼô sondô a nyôna, a bia ye fe ve wo nyô mbok mvus ésaé, wo ye beta bo be ma tañe mimbu mife zamgbwa.
Yakob a nga bo nalé a mane sondô baa Léa; mvus éte Laban a nga ve nye ngo jé Rachél a bo minga wé. 
Laban a nga ve mbo ésaé minga wé Bila a bo mbo ésaé minga ngo jé Rachél. 
Yakob a nga lañe fe Rachél melu, nyô a nga nyeʼe a dañe Léa; wôna a nga beta saé be Laban mimbu mife zamgbwal.
Nti a nga yene na Léa a mbe nlulup, e nde a nga bo nye na a fôé, a bo ke Rachél nkôkôm. 
Léa a nga nyoñ abum a biaé monafam a yôlé nye jôé na Ruben, amu a nga jô na: Nti a yeneya ôsame wom, a éyoñe ji, nnôme wom a ye nyeʼe ma. 
A nga beta nyoñ abum a biaé monafam. Nye na: Nti a wôʼôya na me ne nlulup, a veya fe ma nyôna. A nga yôlé nye jôé na Siméoñ. 
A nga beta nyoñ abum a biaé monafam. Nye na: Eyoñe jina ñhe nnôme wom a ye kabetane ma amu me biaya nye bobefame belaa. Ajô te be nga yôlé nye jôé na Lévi. 
A nga beta nyoñ abum a biaé monafam. Nye na: Eyoñe ji, ma ye kañe Nti. Ajô te be nga yôlé nye jôé na: Yuda. Eyoñe te abiaé dé e nga tebe.
Eyoñe Rachél a nga yene na a nji biaé Yakob bon , a nga bo monyañ éviele, Rachél a nga jô Yakob na: Vaʼa ma bon , nalé momo, wôna ma ye wu! 
Ane ayaa Yakob e nga yôñe Rachél nyô, nye na: Ye me ne éjiane Zambe nyô a bo wo na ô bo teke biaé? 
Rachél nye na: Bila, mbo ésaé minga wome nyô, kele be nye, nalé a ye biaé meboñe mame yôp, ndembene ma fe ma ye bi bone be nye. 
A nga ve nye mbo ésaé minga wé Bila a bo minga wé, Yakob a nga lañe Bila melu 
a a nga nyoñ abum a biaé Yakob monafam. 
Rachél a nga jô na: Zambe a tyiʼiya ma ajô, a wôʼôya fe tyiñe jam, a a veya ma monafam. Ajô te a nga yôlé nye jôé na Dañ. 
Bila, mbo ésaé minga Rachél, a nga beta nyoñ abum a biaé Yakob monafame baa. 
Rachél nye na: Me nga juan e fefele Zambe, me wosaʼane mojañe wom a me dañeya. A nga yôlé nye jôé na Néftali.
Eyoñe Léa a yeneya na a nji fe beta biaé a nga nyoñe mbo ésaé minga wé Zilpa a ve nye Yakob a bo minga wé; 
Zilpa, mbo ésaé minga Léa, a nga biaé Yakob monafam. 
Léa nye na: Mvom é soya! A a nga yôlé nye jôé na: Gad. 
Zilpa, mbo ésaé minga Léa, a nga beta biaé Yakob monafame baa; 
Léa nye na: Me buʼu mevak a jé! Yaa, bengo be binga ba ye jô me na me ne mevak. A a nga yôlé nye jôé na: Azér.
Ruben a nga ke fé melu ba kôane fôn a koone bibuma bi nyeʼan ba loone mañdragor e mefup. A nga soo bie nyia wé Léa. Ane Rachél a nga jô Léa na: Ma yeʼelane wo na: Vaʼa ma bibuma nyô mon a te soo bie. 
Rachél a nga yalane na: Ye e ne mone jame na ô nyoñeya ma nnôm, asu ya na ô nyoñe fe ma bibuma bi mone wom? Rachél nye na: Mvoʼé! A ye bômbô a wo alu di mvole bibuma bi nyô mon. 
Mamengôʼé, mbôlô Yakob a mbe a soʼo mefup, Léa a nga ke tôbane nye a jô na: E nne wo ye zu be ma den, amu na, asu ya bi wo, ma te ve bibuma bi mone wom ane tañ. Baa nye be nga jôʼôbô alu te. 
Zambe a nga yalane meyeʼelane Léa, nye ve nyoñ abum. A nga biaé Yakob e monafame tane. 
Léa nye na: Zambe a veya ma maʼane mam, e ma me nga ve nnôme wome mbo ésaé minga wom, a a nga yôlé nye jôé na: Isakar. 
Léa a nga beta nyoñ abum a biaé Yakob e monafame saman. 
Léa nye na: Zambe a veya ma mbamba mvaka; éyoñe ji nnôme wom a ye tabe be ma amu me biaya nye bobefame besaman. A nga yôlé nye jôé na Zabuloñ. 
Mvus éte a nga biaé monaminga, nyô a nga yôlé na: Dina.
Zambe a nga simesane Rachél a nga yalane nye meyeʼelane mé a kui nye abum abiaé. 
A nga nyoñ abum a biaé monafam. Nye na: Zambe a vaaya ôsone viam. 
A nga yôlé nye jôé na: Yôsep, a jôʼô na: Nti a kôʼôlaʼane ma monafame mfe!
Eyoñe Rachél a biaya Yôsep, Yakob a nga jô Laban na: Jôkéʼé ma me ke, asu ya na me ke jale dam, e si jam. 
Keʼe ma e binga bam me nga saane wo be, a ma ye ke; amu womiene wo yem bisaé me nga bo wo. 
Laban a nga jô nye na: Ma kômbô bi mvame jôé. Ma wôʼôtan asoé été na Nti a botaneya ma amu wo; 
tote ma maʼane môé, a ma ye ve wo me. 
Yakob a nga jô nye na: Womiene wo yem avale me nga saane wo, a avale mbame biyeme wôé ô ntoo amu ma; 
amu na mon abim ô nga bili te naa me so a maneya kôʼôlan, a Nti a botaneya wo ataté éyoñ me nga telé abo be wo. Eyoñe ji, éyoñ évé ma ye fe saé asu nda bôte jam? 
Laban a nga jô na: Ma yiane wo ve jé? Yakob a nga yalane na: Woo ye ke ma ve jôm. Nge wo kañese bo jam ma zu jô wo, ma ye beta baʼale mbame bone biyeme wôé a ma ye ve wô bidi. 
Den ma ye lôt e mbame bone biyeme wôé ôse été. Teléʼé e fefel, mone ntômba ase a ne metone nyôl a beʼe fe ndem, nalé fe mone ntômba ase ékôbe nyôle jé ja dañe faé, avale da e mintômba été, nalé fe e bikela été, éyem ése é beʼe ndem a é bili meton, maʼane mame le. 
Zôsôô wom a ye yalane ma a akiti, éyoñe wo ye zu yene maʼane mam; éyem ése ja ye bo te metone nyôl nge beʼe ndem e bikela été, nge teke faé abui e bone mintômba été, ja ye bo wup mfaʼa wom. 
Laban a nga jô na: Mvoʼé! E boʼok ane wo te jô. 
Môse te ôbien a nga vaa beyôm bikela be beʼe meton a ndem, beyale bikela bese be beʼe meton a ndem, ba bese be nga beʼe éfumulu abat, éyem ése é mbe é faék nyôl e mintômba été. A nga kee bie e mo me bobefame bé. 
Wôna a nga futi nté dulu melu melaa e zañe jé a Yakob, nyô a mbe a vaʼa mebukaʼa me mbame bone biyem bi Laban bidi.
Yakob a nga nyoñe nyumi bone mintume bilé mevale melaa: Peplié, amañdié a platan, a kele a soé be bikôp, mefôla ma bifumulu, ma mevok me liʼi a bikôp bise, a kômbôʼô dañe liti e mevôme me mbe bifumulu. 
A nga bôôé bone mintum a nga mane soé e mimbek été, e mevôme ba sôé mendime na mbame bone biyem ô nyu mendim, e biyem bi mbe bi yamek yat bia zu nyu mendim. 
Biyem bi mbe bi yamek e fefele nyumi bone mintum bi nga biaé bon be beʼe meton, mebat a mendem. 
Yakob a mbe a kandéʼé bone mintômba, a a mbe a teléʼé biyem e jôm é mbe é bili meton a jôm ése é mbe é faék abui yate biyeme bi Laban. Ajô te a nga bo na émien a bi mimbame biyem, nkandan a mi mi Laban. 
Biyoñe bise biyem bi mbe bi yamek bi too biwôlô, Yakob a mbe a bôʼé mintum e mimbek été, biyeme bibien bi lôô, ndembene bi yam e fefele mintum. 
Eyoñe biyem bi ne minkôt bia yam, a mbe teke bôé mintum; ajô te minkôte biyem mi mbe asu Laban, a biwôlô asu Yakob. 
Yakob a nga dañe dañe bo kum; a nga bi mimbame mi bone biyem abui abui, bebo bisaé be ne binga a ba be ne befam, bekamel a bijakas.
Yakob a nga wôk minkobô mi bone be Laban be jôʼô na: Yakob a maneya nyoñe biôme bise bi mbe biôme bi ésaa wongan e mbie bi volôya nye na a bi akume dina ése. 
Yakob a nga yene na asu Laban e nji beta bo ane e mbe ôsusua. 
Eyoñe te Nti a nga jô Yakob na: Bulaʼan e si beésoo, e sii abialé dôé a me ne a wo. 
Yakob a nga loone Rachél a Léa be mbe mefup fefele mbame bone biyeme wé. 
A nga jô be na: Ma yene na asu ésoo wônan e nji beta bo mfaʼa wom aval e mbe ôsusua. Ve Zambe ésaa wom a nga too be ma. 
Miabebien mia yeme na me nga saane ésoo wônan a ngule jam ése. 
Ve ésoo wônan a nga belane ma a mvôl a ntyendane maʼane mam biyoñ awôm. Ve Zambe a nji ke kañese na a bo ma abé . 
Nge a jô na: Biyem bi bili meton bia ye bo maʼane môé, biyeme bise bi mbe ve biaé bon be beʼe meton, a nge a jô na: Biyem bi ne mintene nyôl bia ye bo maʼane môé, biyeme bise bi nga biaé bon be too mintene nyôl. 
Zambe a nga wôlé ésoo mbame biyeme wé a ve ma wô.
Biyoñe biyeme bia yam, me nga bete mis a yene biyeyeme na beyôm ba yame beyal be mbe minten, meton a mebate nyôl. 
Engele Nti a nga jô ma e biyeyeme na: A Yakob! Me nga yalane na: Ma nyô! 
A nga jô na: Beteʼe mis a fombôʼô: Beyôme bese ba yame beyal be ne minten, meton a mebate nyôl; amu me yeneya jam ese Laban a boya wo. 
Me ne Zambe ya Bétél, e vôm ô nga woʼo tetele akoʼo mbon, e vôm ô nga tiñeti ma atiñ . Eyoñe ji kôlôʼô si ô ne nyô a bulan e si ô nga bialé.
Rachél a Léa be nga yalane nye na: Ye bi ngenane bi bili ngap a élik e ndaa ésaa wongan? 
Ye bi nji bo mfaʼa wé, éyoñe ji, ane beyeñ, mbôlô a kuaneya bia, a diya fe nsuba wongan? 
Akum ese Zambe a nga wôlé ésaa wongan da bulane be bia a bone bangan. Boʼo jam ese Zambe a jôya wo éyoñe ji.
Yakob a nga kôlô si a bo na bone bé a binga bé be dañe bekamel yôp. 
A kee mbame biyeme wé ôse a akum ese a nga bi. Mbame biyem a nga bo na a bi e Padañ-Aram. Ane a nga ke bʼésaa wé Izak e Kanaan. 
Laban a nga ke tyeñe mbame bone biyeme wé. Rachél a nga wube azezambe ésaa wé; 
ve Yakob a nga duʼu Laban mon Aramééñ, ntuban a nga tup teke yaʼane nye. 
A nga tup a e biôme bise bi mbe émbié; a nga kôlô si, a dañ ôsôé a ke mfaʼa minkôle ya Galad.
E môse lale, be nga kate Labane na Yakob a tubeya. 
Ane a nga nyoñe bobenyañ e nsamba wé, a nga tôñe nye tañe môse mi dulu zamgbwa a a nga koone nye e minkôle ya Galad. 
Ve Zambe a nga zu be Laban, mon Aramééñ e biyeyem alu, a jô nye na: Tabeʼe ntyel ya jô Yakob jame si jame ka.
Ane ñhe Laban a nga koone Yakob. Yakob a nga lame nda éndelé jé e nkôle yôp; Labane fe a nga lam énjé, a bobenyañe bé, e nkôle Galad yôp. 
Laban a nga jô Yakob na: O nga bo aya? Amu jé ô nga duʼu ma, a amu jé ô nga kee bengo bam ane mimbôʼô bita? 
Amu jé ô nga tub asoé, ô nga duʼu ma a ô nga bo teke taté kate ma? Me nga ye suu wo ô ke mevak été a a bia ngom a mvet. 
O nji ke ve ma afôla ya wubane bobefame bam a bobebinga bam! Eyoñe ji ô maneya wulu ane môt a ne teke fek. 
Me bili nguleya bo mia abé; ve e Zambe ésoo a nga jô ma a angôʼé na: Tabeʼe ntyele ya jô Yakob jame si jame ka! 
Mbôlô ñhe ô nga ke meke meke éyoñe ji, amu valé ô ntoo ôjejaʼa ya bulane jal ésoo, amu jé wo te wube ma bezambe bam?
Yakob a nga yalane Labane na: Me nga ko woñ, ôsimesan ô too me na ndôʼôtô na ô ne wube ma bengo bôé. 
Ve nyô wo ye koone nye a bili wo bezambe bôé, a ye lik ényiñe jé valé! Fasek e jôm ése é ne énjôé e nda jam a nyoñe je. Yakob a mbe teke yeme na Rachél a nga wube be.
Laban a nga nyiin e nda éndelé Léa, e nda éndelé bebo bisaé be binga bebaé, teke koone jôm. A nga kôlô nda éndelé Léa a nyiin e nyô Rachél. 
Rachél a nga nyoñe azezambe a futi be éto kamel si a tabe été yôp. Laban a nga jeñ e nda éndelé ése été, teke yene jôm.  
A nga jô ésaa wé na: Esaa wom a boʼo teke wôʼô ôlun, nge me se nguleya tebe tetele asu dôé, amu jam e wôʼô kui be binga e ne be ma. A nga jeñ, teke yen azezambe.
Ane ayaa Yakob e nga yôñ, a a nga jeñe Laban ntañete. A nga nyoñe nkobô a jô na: Mbia jame wom a ne jé, abé dam e ne jé, ane wo tôñe ma a abime mbôlane zoñe nleme di? 
Eyoñ ô maneya vune biôme biame bise, jé wo te koone je ya biôme bise ya nda jôé? Litiʼi ma je va ôsu bobejañ bam a émbôé, be bo betyiʼi mejô e zañe bia bebaé. 
Tame yene mimbu mewôm mebaé me nga lôte be wo; beyale mintômba bôé a beyale bikela bôé teke mvas abum, a me nji ke di beyôme mintômba ya mbame biyeme wôé. 
Me nji soo wo mbilize éyem; ajô yʼété e mbe e fombôʼô ma. O mbe ô siliʼi ma tañe ya jôm be nga wup ma a amôs, nge ji be nga wube ma a alu. 
Me mbe valé, ayôñ e dikiʼi ma a amôs, nalé fe afep a alu, teke ôyo dis. 
Nalé a bo ma mimbu mewôm mebaé me nga lôt e nda jôé; me nga saane wo mimbu awôm a minyin asu ya luʼu bengone bôé bebaé, a mimbu misaman asu mbame bone biyeme bôé, a ô nga tyendé maʼane mam biyoñ awôm. 
Nge Zambe, ésaa wom, e Zambe Abraham, e Nyô a mbe a boʼo na ésaa wom Izak a fôʼôban, a nji ye bo ma ngam, ô nga ye suu ma éyoñe ji na me bulane mo minsoé. Zambe a nga yen ôsame wom a njuʼu ya mo mam, a a nga liti zôsôôô wé angôʼé.
Laban a nga yalan a jô Yakob na: Bengone bana be ne émbam, bendômane ba be ne émbam, mbame biyeme wu ô ne éñwom, a jôm ése ô lôô é ne énjam; a jé me ne nguleya bo den asu bengone bam a asu bon be maneya biaé? 
Eyoñe ji zaʼak, bia wo mboʼok élat, a ngaa a boʼok e zañe jôé a ma! 
Yakob a nga nyoñ akok a telé de ndem.
Yakob a nga jô bobenyañe béé na: Tokaʼane mekok . Be nga nyoñe mekok a bo me avis; a be nga di valé avise mekoʼo yôp. 
Laban a nga yôlé de na Yegar-Sahaduta a Yakob ke na: Galéd. 
Yakob a nga jô na: Avise mekoʼo di e ne den, ngaa e zañe jôé a ma! Ajô te be nga yôlé avise mekoʼo te na Galéd.   Galéd   nkobô ébre, atinane e ne avale da: avis e ne ngaa. 
Ba loone fe de na: Mispa amu Laban a nga jô na: Nti a fombôʼô wo a ma, éyoñe bia ye bo te fe yenan wua a nyô mbok. 
Nge wo tibili bengo bam a nge wo luʼu binga befe, bia ye bo teke bi ajô a môt, tabeʼe de ntyel, Zambe e Nye a ye bo ngaa e zañe jôé a ma. 
Laban a nga jô Yakob na: Yenek avise mekoʼo di, a yenek e ndeme nyô me teléya je e zañe jôé a ma. 
Avise mekoʼo di e ne ngaa a ndeme nyô é ne ngaa na ma ye bo te nnemban avise mekoʼo di e zene jôé wo ke, a na wo ye bo te nnemban avise mekoʼo di a ndeme nyô e zene ma ke asu ya bo abé . 
E Zambe Abraham a Nakor, e Zambe bʼésaa bap, a boʼo ntyiʼi mejô e zañe jangan. Yakob a nga kane ngana a jôé Nyô a mbe a boʼo ésaa wé Izak na a fôʼôban.
Yakob a nga ve étyiʼa e nkôle yôp a a nga loone bobenyañe bé na be di; be nga di a lôt alu e nkôle yôp.
Ndibe tyé, Laban a nga kôlô si, a mane wubane bendômane bé a bengo bé, a a nga botane be. Wôna Laban a nga ke asu ya bulane jale dé.
Yakob a nga ke dulu dé ôsu a beéngele be Zambe be nga ke koone nye. 
Eyoñ a nga yene be, Yakob a nga jô na: Minkane mi Zambe le! A a nga yôlé vôm ate jôé na: Mahanayim.
Yakob a nga lôme bebeʼe mimbañete ôsu vié e be monyañe wé Esô, e Séyir, afan Edom. 
A nga bendé be na: E jam mia ye jô masa wom Esô e nde di: Avale di e nde mbo ésaé wôé Yakob a jô: Me nga tabe be Laban a me nga langane wé a kui éyoñe ji; 
me bili benyak, bijakas a mbame bone biyem, bebo bisaé befam a binga, ma lôme bôt be kate de masa wom, nalé ma ye yene mvame be nye.
Bebeʼe mimbañete be nga bulane be Yakob a jô na: Bi nga ke e be monyoñ Esô; nye fe a zu tôbane wo a nsamba bôte mintete minyin. 
Woñ a biyebe bi nga bi Yakob. A nga kabe bôte be mbe a nye ngab ébaé, nalé mbame bone biyem a mbame beta biyem, a bekamel. A nga jô na: 
Nge Esô a dili wua ya minkan, wu wo liʼi wo ye bo ngule ya mate. 
Yakob a nga jô na: E Zambe ésaa wom Abraham, e Zambe ésaa wom Izak, Nti, Nyô a nga jô me na: Bulaʼan e si jôé, e tin abialé dôé, a ma ye liti wo mvaé! 
Ma dañe tyôtyoé a mvame jôé ése a asu zôsôôô ase ô nga liti mbo ésaé wôé; amu me nga dañe Yordane nyô a ntume wom, a éyoñe ji me mbili minkane mibaé. 
Ma yeʼelane wo na: Kôtéʼé ma e mo me mojañ, e mo mʼEsô! Amu ma ko woñe na a zu a bôme ma, nalé fe nyia a bon . 
A wo ô nga jô me na: Ma ye liti wo mvaé a ma ye bo mvoñe bôte jôé ane nseleʼe ya mañ ô ne teke alañé.
E nne Yakob a nga lôt alu valé. A nga nyoñe jôm é mbe énjé, asu ya ve monyañe wé Esô mvaka: 
beyale bikela mintete mibaé, a beyôme bikela mewôm mebaé, beyale mintômba mintete mibaé a beyôme mintômba mewôm mebaé. 
Beyale bekamel mewôm melaa, a bone be mbe be nyañek, beyale benyak mewôm menyin a beyôm awôm, beyale bijakas mewôm mebaé a beyôm awôm. 
A nga kalane bie bebo bisaé bé, mbam ôse nkandan a mi mivok, a a nga jô bebo bisaé bé na: Lôtane ma ôsu a liʼane nkandan e zañe mbame biyem a wu ôvok. 
A nga bendé mbo ésaé a nga tele ôsu na: Eyoñe mojañ Esô a ye tôbane wo a sili wo na: O ne mbo ésaé za? Wo ke vé? A za a nee mbame biyem ô ne wo ôsu wu? 
Wo ye yalane na: Mbo ésaé wôé Yakob; mvaka a lôme masa wom Esô. Emiene le a zu bia mvus. 
A nga bendé mbo ésaé baa jame da, nyô lale a ba bese be mbe be tôñe mimbame biyem, nye na: Avale di e nde mia ye kobô masa wom Esô, éyoñe mia ye koone nye. 
Mia ye jô na: Tame yene mbo ésaé wôé Yakob le a zu e mvuse jangan, amu a mbe a jôʼô na: Ma ye jeʼe nye nlem a mvaka ja ke ma ôsu nyô; wôna ma ye yene nye asu, a ndôʼôtô na a ye nyoñe ma mvoʼé . 
Mvaka é nga lôte nye ôsu, a alu te, a nga liʼi minkan. 
Alu te ebien, a nga kôlô si, a nyoñe binga bé bebaé, bebo bisaé be binga bé bebaé a bone bé awôm a wua, a dañe mbale Yabôk. 
A nga nyoñe be, a bo be na be dañ ôtôñ a biôme bise a nga bili.
Yakob a nga liʼi étam. Ane môt éziñ a nga juane nye a kui melendé me tyé. 
Eyoñe môt ate a yeneya na a nji bo nguleya dañe nye, a nga bibi nye e jua yʼangeteñ nté be mbe be juʼan. 
Môt ate a nga jô na: Jôkéʼé ma me ke, amu tyé é nga lendé. Yakob a nga yalane na: Me se nguleya suu wo ô ke te na ô mane botane ma. 
Môt ate a nga jô nye na: Jôé dôé é ne aya? Nye na: Yakob. 
Môt ate a nga beta nyoñe nkobô na: Ba ye bo te beta loone wo jôé na Yakob, ve na Israél; amu ô maneya juane Zambe a bôt, a dañe be. 
Yakob a nga sili nye nsili na: Ma yeʼelane wo, kate ma jôé dôé. Nye na: Amu jé wo sili jôé dam? A a nga botane nye valé. 
Yakob a nga yôlé vôm ate jôé na: Péniél, amu a nga jô na: Me yeneya Zambe mesu mesu, a nsisime wom wo te kôme nyiñ. 
Jôp e mbe e tôʼô éyoñ a nga lôte Penuél, Yakob a mbe a feñkeʼe ébôk. 
Yakob a nga bete mis a yen ane Esô a zu baa be bôt ntet be too nsamba. Ane a nga kabe bon e zañe Léa, Rachél a bebo bisaé be binga bebaé. 
A nga telé bebo bisaé be binga ôsu a bone bap, Léa a bone bé be nga tôñe valé, Rachél a Yôsep be nga tele mvus. 
Yakob émien a nga lôte be ôsu, ve kute meboñe si biyoñe zamgbwa akekui a nga kui monyañe bebé. 
Esô a nga mate mbile ya ke tôbane nye; a nga wubane nye, a bi nye tyiñ a latane nye anyu; a be nga yôn. 
Eyoñ Esô a bete mis, a nga yene binga a bon , nye na: Beza be ne e ba ô bili ba? Yakob a nga yalane na: Be ne bone Zambe a veya mbo ésaé wôé e mvame jé été. 
Bebo bisaé be binga be nga zu bebien a bone bap a kute meboñe si. 
Léa a bone bé be nga zu fe bebé a kute meboñe si; wôna Yôsep a Rachél be nga zu bebé a kute meboñe si.
Esô a nga jô na: Za wo lôme nsamba ôse ma te tôbane wô? Yakob a nga yalane na: Asu ya nyoñe mvam e be masa wom. 
Esô nye na: A mojañ, me ngunu abui akum été, baʼaleʼe biôme bi ne émbiôé. 
Ane Yakob a nga yalane na: Momo, ma yeʼelane wo, nge me yeneya mvame be wo, kañeseʼe nyoñe mvaka jam e mo mam été, amu ajô te e nde ma te fombô asu dôé ane ba fombô asu Zambe a wo te nyoñe ma abeñ. 
Nyoñe ñhe mvaka jam é ne wo mveban, amu Zambe a jaléya ma a mame ya mvame jé, a na me mbili jôm ése ja yiane ma. Mbôlô a nga dañe yemete nye, ane Esô a nga kañese.
Esô nye na: E nkean, e ntéʼane dulu; ma ye ke wo ôsu. 
Yakob a nga yalane nye na: Masa wom a yeme na bon be ne biyeʼe, a na me bili beyale mintômba a beyale benyak ba nyaa bon; nge ba yemete be dulu môse wua, mbame bone biyem wo ye mane wu. 
Masa wom a kele mbo ésaé wé ôsu; a ma ye tôñ ôteʼetek mvus avale mbame biyem wo wulu ma ôsu avale fe bone ba wulu, akekui ma ye kui e be masa wome Séyir. 
Esô nye na: Ma kômbô liʼi wo toʼo ve ngab éziñe ya bôte bam. Yakob a nga yalane na: Amu jé nalé? Me tame foʼo yene ve mvam e be Masa wom! 
Môse te ôbien, Esô a nga bulan e zene ya Séyir.
Yakob a nga kôlô a ke Sukôt. A nga lôñ émiene nda a lôñe bibem asu mbame biyeme wé. Ajô te be nga yôlé vôm ate na Sukôt. 
Yakob a nga kui mvoʼé e tisone Sikem e nje é ne Kanaan. A nga vule minkan ôsu ya tison éyoñ a nga kui Padañ-Aram. 
A nga kus e be bone be Hamor, ésaa Sikem, éfuse si e vôm a nga lame nda éndelé jé, tañe bekésita ntet.  
A nga telé ataʼa metunaʼa valé e nde a nga yôlé na: Zambe a ne Zambe ya Israél.
Dina, ngone minga Léa a nga biaé Yakob, a nga kui atane na a yene bengone ya Kanaan. 
Sikem, monafame mone Hévieñ ba loone Hamor, évete ya si éte, a nga yene nye, ve bi nye a bômbô nye a samele nye. 
A nga kabetane Dina, ngone Yakob, a nsisime wé ôse; a nga nyeʼe ésoé ngone minga a a nga yeme kobô nleme wé. 
Sikem a nga jô ésaa wé Hamor na: Lukuʼu ma ngone minga nyô a bo minga wom. 
Eyoñe Yakob a wôʼôya na Sikem a nga samele ngo jé Dina, ve mbôlô bobefame bé be mbe mefup baa be mbame biyeme wé, a nga tabe évô a kui e nsoone wop.
Hamor ésaa Sikem, a nga ke be Yakob na a kobô nye. 
Bobefame be Yakob be soʼo mefup, e nde ba nyoñe foé ya mam mete. Befame bete be nga biban e minsisime miap été, ane be nga dañe yaa, amu Sikem a nga bo jam e nji yiane boban Israél été, mbômban a nga bômbô ngone Yakob, jam be nji bo nguleya kañese. 
Hamor a nga kobô be na: Monafame wom Sikem a nga nyeʼe ngo jenan a nleme wé ôse; vaʼane nye nye a bo minga wé, ma yeʼelane mia. 
Bi ne bo élat a mia a zene ya aluk; mia ye ve bia bengo benan, a mia ke mia ye luk ébangan. 
Bia be mia bia ye tabe, a si ja ye wôʼô a mia; tabaʼane na mi bo makit été a bi mesi me ne émenan.
Sikem a nga jô ésaa a bendôme be Dina na: Asu ya bi nkañesane wônan, ma ye ve biôme mia ye sili ma. 
Yemetaʼane ma ngule nsuba a abui memvaka, a ma ye ve biôme mia ye sili ma; ve vaʼane ma ngone minga me luʼu je. 
Bobefam be Yakob be nga yalane Sikem a ésaa wé Hamor a atyeñ ese, amu Sikem a nga samele kale jabe Dina. 
Be nga jô na: Mfaʼa wongan, e ne jam e se nguleya bobane na bi luʼu kale jangan e be môt a ne teke ntyiʼiban atyel, amu da ye bo ôsone jame be bia. 
Bia ye kañese nkômbane wôé vengevenge ve mia bo ane bia, nalé a ne na fam ése ya be mia é tyiʼiban atyel. 
Eyoñe te bia ye ve mia bengone bangan a bia ke bia ye luʼu bengone benan; bia be mia bia ye tabe vôme wua, a bia ye bo ayoñe bôte da. 
Ve nge mi nji kômbô wôʼô bia a bo teke tyiʼibane metyel, bia ye nyoñe ngo jangan a bia ye ke. 
Hamor a Sikem be nga kañese nkobô wop. 
Esoé ndôman môt é nji fe yañge na a tyiʼiban atyel amu a nga dañe nyeʼe ngone Yakob; e nye a nga dañe bi ésemé e be bôte bese ya ndaa ésaa wé.
Hamor a Sikem be nga ke e mbé (vôme ba kobô mejô) e tisone jap a kobô bôte ya tisone jabe na: 
E bôte bana be ne évôvoé mfaʼa wongan, be tabeʼe si jangan a bo makit été, si é ne ndam abime da yiane be. Bia ye luʼu bengone bap, a bia ye ve be bengone bangan. 
Ve bôte bana ba ye kañese tabe bia be be vengevenge ve fam ése ya be bia ja tyiʼiban atyel, avale bebien be né. 
Ye mimbame biyeme miap, akume dap a betite babe bese bia ye bo te bo ébiangan? E ñyebaʼane foʼo ve jam ba sili asu ya na bia be be bi tabe. 
Ba bese be mbe be kuik atan a ke e mbé akaʼa ya tisone jap, be nga vôʼôlô Hamor a mone wé Sikem, a befam bese be nga zu e mbé akaʼa ya tison be nga tyiʼibane metyel.
E môse lale, valé be ngenan ba wôʼô mintaé, e bobefame be Yakob, Siméon a Lévi, bendôme be Dina, be nga nyoñ, môt ase nkpwaté mekône wé, be nga kui e tison, nje é mbe é buniʼi na mam mese me ne mvoʼé , a be nga wôé befame bese. 
Be nga wôé fe Hamor a mone wé Sikem; be nga bulane nyoñe Dina e ndaa Sikem a kui atan. 
Bone be Yakob be nga kubu mimbime nyô a sa tison amu be nga samele kale jap. 
Be nga nyoñe mbame beta biyeme wop a wu bone biyeme wop, bijakase biap, e biôme bi mbe e tison été a bi bi mbe atan; 
be nga bi minkôm a sa akume dab ése, bone bap a binga bap, a biôme bise bi mbe e menda été.
Yakob a nga jô Siméoñ a Lévi na: Mia bo na nlem ô tyebe ma yôp, éyoñ mia bo na me yené mbia môt e be bôte ya si bi too nyô: Bekananééñ, Beféréziñ. Ma me bili ve abé a bôt; ba ye sulan a wosane ma, ba ye wôé ma, a ba ye jiane ma, a nda bôte jam. 
Be nga yalane na: Ye ba ye bo kale jangan ane minga ébamba.
Zambe a nga jô Yakob na: Kôlôʼô si, betek e Bétél a tabeʼe wé; e wé wo ye lôñe Zambe ataʼa metunaʼa, e Zambe a nga yené be wo éyoñ ô nga tube monyoñ Esô. 
Yakob a nga jô nda bôte jé a ba bese be mbe a nye na: Vaʼane bezambe bikuu be ne be mia, tunane miabebien a tyendaʼane mengômesan. 
Bia ye kôlô si a bia ye bet e Bétél; e wé ma ye lôñe Zambe ataʼa metunaʼa, e Zambe a nga yené be ma e môs ôlune wom a a mbe a ma éyoñe ya dulu me nga wulu. 
Be nga kee Yakob bezambe bikule bese be mbe be bili, nalé fe bivônga biap. Yakob a nga mane jame bie élé térébeñte si e nje é ne bebé Sikem. 
Mvus éte be nga ke. Nkoone Zambe woñ ô nga mialan e bitisone ya mefôla mete a be nji ke tôñe bone be Yakob.
Yakob a ba bese be mbe a nye be nga kui Luz e nye a ne Bétél, e Kanaan. 
A nga lôñe ataʼa metunaʼa valé, a a nga yôlé vôm ate na: El-Bétél; amu vôm ate e nye Zambe a nga yené be nye éyoñ a nga tube monyañ.  
Débôra, nyia ntoñe Rebeka, a nga wu a be nga jame nye e Bétél si, élône be nga loone na Elône miñyône si.
Zambe a nga beta yené be Yakob mkuane wé ya Padañ-Aram, a a nga botane nye. 
Zambe a nga jô nye na: Jôé dôé e ne na Yakob, ve ba ye bo te beta ve wo jôé Israél te. Jôé dôé da ye bo Israél. Nalé ate a nga yôlé nye jôé na Israél.
Zambe a nga jô nye na: Me ne Zambe A ne Ngul ése. Biaék a fôé. Ngum ayoñ a jama meyoñ ma ye bialé be wo, a bejô bôt ba ye kui miñya miôé.
E si me nga ve Abraham a Izak ma ye ve wo je, a e mvoñe bôte jôé mvuse jôé ma ye ve si nyô.
Zambe a nga ke yôp, e vôm a nga kobô nye. 
Yakob a nga telé ndem e vôme Zambe a nga kobô nye, ndem akok, e nje a nga sôé ényunyui été yôp a sôé mbon. 
Yakob a nga yôlé vôme Zambe a nga kobô nye na Bétél.
Be nga kôlô Bétél, valé Efrata a ngenan ôbe nté, ane Rachél a nga biaé. Abiaé e nga lôte nye njuk; 
e mie zañ, minga a bialé binga a nga jô nye na: Te ko woñ, amu ô beteya biaé monafam! 
Mbôlô a nga ye suu mvebe, amu a mbe bebé ya wu, a nga loone nye jôé na: Bén-Oni, ve ésaa a nga yôlé na: Bényamin.  
Ane Rachél a nga wu a be nga jame nye zene ya Efrata e nye a ne Bétléhém. 
Yakob a nga telé ndem e soñe jé yôp; e nje é ne ndem awu Rachél, é ngenan a kui môse wu. 
Israél a nga ke a telé nda éndelé jé alôte Migdal-Eder. 
Israél a too si éte, e nde Ruben a ke bômbô Bilha, minga ésaa a mbe te nya nluʼane, a Israél a nga yeme de. Bobefame be Yakob be mbe awôm a bebaé. 
Bone be Léa: Ruben, ntôle mone Yakob, Siméoñ, Lévi, Yuda, Isakar, a Zabuloñ. 
Bone be Rachél: Yôsep a Bényamin. 
Bone be Bila, mbo ésaé minga Rachél: Dañ a Néftali. 
Bone be Zilpa, mbo ésaé minga Léa: Gad a Azér. Bobefame be Yakob, be nga bialé nye Padañ-Aram, mbe le.
Yakob a nga kui be ésaa wé Izak, e Mamré, e Kiryat Arba, e nye a ne Ebroñ, e vôme Abraham a Izak be nga ke bo mintabe. 
Izak a nga nyiñe mimbu 180. 
A nga suu mvebe. A nga wu a be nga bôôé nye vôme wua a bimvame bié bi nga wu, nnôm a njalan a abui melu. Bone bé Esô a Yakob be nga jame nye.
Mvoñe bôt Esô nye a ne Edom nje nyô: 
Esô a nga luʼu bengone ya Kanaan: Ada, ngon Elôn, mone Hitit; Ohôlibama, ngone Ana, ngone Sibéôn, mone Hévieñ; 
a Basmat, ngone Ismaél, kale Nebayôt. 
Ada a nga biaé Esô, Elifaz; Basmat a nga biaé Reuél; 
a Ohôlibama a nga biaé Yeuk, Yaélam a Kôra. Bobefam bʼEsô be nga bialé nye Kanaan e mbe le. 
Esô a nga nyoñe binga bé, bobefame bé a bobebinga bé, bôte bese ya nda jé, mimbame biyeme mié, mimbame mié mise a akum ese a nga bi e Kanaan, a a nga ke si fe, ôyab a monyañe wé Yakob. 
Amu akume dap e mbe étua abui avale ya na be nji bo ngule ya tabe vôme wua, a e si be nga tabe é mbe tyôtyoé amu mimbame biyeme miap. 
Esô a nga tabe e nkôle Séyir. Esô nye a ne Edom.
Mvoñe bôt Esô, ésaa Edom, e minkôle mi Séyir. 
Biyôlé bi bobefam bʼEsô: Elifaz, mon Ada, minga Esô; Reuél, mone Bismat, minga Esô. 
Bone bʼElifaz be mbe na: Téman, Omar, Séfô, Gaétam a Kenaz. 
Timna a mbe minga Elifaz a mbe te nya nluʼan, mon Esô; a nga biaé Elifaz Amalék. Bone be Ada, minga Esô le. 
Bone be Reuél: Nahat, Zéra, Sama a Miza. Bone be Bismat le minga Esô. 
Bone be Ohôlibama, ngone Ana, ngone Sibéôn, minga Esô; a nga biaé Esô: Yeuk, Yaélam, a Kôra.
Bivete bi bone bʼEsô. Mfaʼa bone bʼElifaz, ntôle mon Esô: Evete Téman, évet Omar, évete Séfô, évete Kenaz, 
évete Kôra, évete Gaétam, évet Amalék. Bivete bi Elifaz e sii Edom, mbie le, be too bone bʼAda. 
Mfaʼa bone be Reuél, mon Esô: Evete Nahat, évete Zéra, évete Sama, évet Miza. Bivete ya be Reuél mbie le, e sii Edom. Bone be Bismat, minga Esô. 
Ba ba so be Ohôlibama, minga Esô: Evete Yeuk, évete Yaélam, évete Kôra. Bivete bia so be Oholibama, ngone Ana, minga Esô mbie le. 
Bone bʼEsô a bivete biabe le. Esô nye a nʼEdom.
Bone be Séyir, mon Orieñ, minnôme betabe ya si éte: Lôtan, Kôbal, Sibéôn, Ana. 
Disôn, Etsér a Dikan. Bivete be Arieñ, bone be Séyir, e sii Edom mbie le. 
Bone be Lôtan be mbe: Hôri a Hémam. Kale Lôtan é mbe Timna. 
Bone be Kôbal: Alvan, Manahat, Ebal, Sefô a Onam. 
Bone be Sibéôn: Ava a Ana. Ana ate a nga koone menjeñe mendim me ne ayôñ e nkôte si, éyoñ a mbe a baʼaleʼe bijakase bi Sibéôn ésaa wé. 
Bone bʼAna: Disôn a Ohôlibama, ngone Ana. 
Bone be Dikan: Hemdan, Ekban, Yitrañ a Kerañ. 
Bone be Etsér: Bilhan, Zaavan a Akan. 
Bone be Dikan: Uts a Aran. 
Bivete Behorieñ: Evete Lôtan, évete Kôbal, évete Sibéôn, évet Ana, 
évete Disôn, évet Etsér, évete Dikan. Bivete Behorieñ, bivete biap e sii Séyir mbie le.
Bejô bôt be nga jôô e si Edom, te na bejôô be jôô bone bʼIsraél: 
Béla, mone Béor, a nga jôô Edom, a jôé tisone jé e mbe Dinhaba. 
Béla a nga wu, a Yôbab, mone Zéra ya Bôtsra, a nga jôô éjiane jé. 
Yôbab a nga wu a Hukam ya sii Betémanit a nga jôô éjiane jé. 
Hukam a nga wu a Hadad, mone Bedad, a nga jôô éjiane jé. Nye a nga lôñe Madian e mefane ya Môab. Jôé tisone jé é mbe Avit. 
Hadad a nga wu a Samla ya Masréka a nga jôô éjiane jé. 
Samla a nga wu a Saül ya Rehôbôt, beta ôsôé, a nga jôô éjiane jé. 
Saül a nga wu a Baal-Hanan, mone Akbor a nga jôô éjiane jé. 
Baal-Hanan e mone Akbor, a nga wu a Hadar a nga jôô éjiane jé. Jôé tisone jé é mbe Pau, a jôé minga wé é mbe Méhétabél, ngone Matréd, ngone Mézahab.
Môé bivete bi Esô, ane mebume map me né, ane bifuse mesi biap bi né, a ane môé map me né: Evete Timna, évete Alva, évete Yetét, 
évet Ohôlibama, évet Ela, évet Pinôn. 
Evet Kenaz, évet Téman, évet Mibsar, 
évete Migdiél, évet Iram. Bivete bi Edom ane bitabaʼa biap bi né, e si be nga bili, mbie le. Esô, émvam Edome le.
Yakob a nga tabe e Kanaan e vôm ésaa wé a nga nyiñ. 
E mvoñe bôte Yakob nje nyô. Yôsep, a too mimbu awôm a zamgbwa, a mbe a baʼaleʼe mbame bone biyem baa be bobenyañe bé; ôyôm ésoé ndôman, a mbe fefele bone be Bila a ba be Zilpa, binga bʼésaa wé. Nde e mbe na Yôsep a mbe a katek ésaa wop mbia minkobô miap. 
Israél a mbe a nyekeʼe Yôsep a dañe bone bé bevoʼo bese amu a nga biaé nye a ntoo nnôm. A nga loé nye alôʼô e too menyôle menyôl. 
Bobenyañ be nga yene na ésaa wop a mbe a nyekeʼe nye a dañe be bese, a be nga taté na ba vini nye. Be mbe te nguleya kobô nye e nyeʼan été.
Yôsep a nga yeme biyeyem a kate bie bobenyañe bé, be ke ve zu dañe vini nye. 
A nga jô be na: Vôʼôlaʼane ñhe biyeyem ma te yem! 
Bi mbe bi too e mefub été asu ya dutu mimbom; e teme na mbome wom ve tebe tetele émienan mi nga bômane wô a mi nga kute meboñe si ôsu wé. 
Bobenyañ be nga jô nye na: Ye wo simesane na wo ye jôô bia nga? Vengevenge ve wo simesane na ô ne masa wongan? A be nga dañe beta vini nye, amu biyeyeme bié a minkobô mié.
A nga beta yeme biyeyeme bife a nga kate bobenyañe bé, nye na: Mi lôô ma te beta yeme biyeyem! Jôp, ngon a ateté awôm a wua be nga kute meboñ ôsu viam. 
A nga kañete bie ésaa a bobenyañ. Esaa a nga yaa nye a jô nye na: Atinane ya biyeyem wo te yem e ne aya? Ye wo simesane na bia ye zu kute meboñe si ôsu viôé: nyua, bobenyoñ a ma? 
Bobenyañ be nga bo nye éviele, ve ésaa a nga baʼale ôsimesane ya fuʼane jam ate.
Bobenyañ be Yôsep be nga ke asu ya baʼale mbame bone biyem ésaa wop e Sikem. 
Israél a nga jô Yôsep na: Bobenyoñ ba baʼale mbame biyem e Sikem, zaʼak, ma kômbô lôme wo be be. A nga yalane na: Ma nyô! 
Israél a nga jô nye na: Wo zu ke yene bobenyoñ nge be ne mvoʼé a nge mbame bone biyem ô ne mvoʼé . Wo ye zu kate ma mefoé. Nalé ate a nga lôme nye a kôlôʼô mbiʼili Ebroñ, a Yôsep a nga ke Sikem. 
Môt éziñ a nga koone nye a kele a jañe fé. Môt ate a nga sili nye minsili na: Wo jeñe jé? 
A nga yalane na: Ma jeñe bobejañ; ma yeʼelane wo, kate ma vôme ba baʼale mbame biyeme wop. 
Môte nye na: Be kôlôya va; amu me nga wôʼô be jôʼô na: Nkeane Dôtan. Yôsep a nga tôñe mebo me bobenyañe bé, a koone be Dôtan. 
Be nga yene nye ôyap; a, te na a kui be bebé, be nga bôndé feʼe ya wôé nye. 
Be nga jôan, wua a nyô mboʼo na: Masa ñyeme biyeyem nyôlé a zu. 
Zaʼan éyoñe ji, ñwôane nye a e ñwuʼane nye e jia ya bibé; bia ye jô na: ñyôyoʼo tit wo te mine nye a bia ye yen ane biyeyeme bié bia ye suʼulan. 
Ruben a nga wôk jame te, a tyiʼi na a nyii Yôsep; nye na: Te bia wôé nye. 
A nga beté bifia bife yôbe na: Te wôane môt, wuʼane nye foʼo vʼébé ya nkôte si ji, ve te wôane nye. A nga kobô be nalé ane a ne nguleya nyii nye a bulane nye be ésaa wé.
Eyoñe Yôsep a nga kui be bobenyañ, be nga vaa nye alôʼô dé, alôʼô e mbe menyôl menyôl a nga beʼe. 
Be nga nyoñe nye a wua nye ébé. Ebé te é mbe teke jôm été; teke mendim.
Be nga tabe si a di bidi. Eyoñe ba bete mis, be nga yene nsamba Beismaélit ô soʼo Galad; bekamel bap be mbe be beʼe meyemete me ne mbamba menyum, bôm a ladanôm, be kele bie Ejipte. 
Yuda a nga jô bobenyañe na: Mfi ôvé bi bili na bi wôé mojañe wongan a solé metyi mé? 
Zaʼan a nkuʼane nye e be Beismaélit, a te bia wôé nye, amu a ne mojañe wongan, a minsône miangan; a bobenyañ be nga wôʼô nye. 
Eyoñe bebo makit ba so li a ke li, bôte ya Madian be nga lôt, be nga dutu Yôsep a vaa nye ébé. Be nga kuane nye tañe bifas bi moné mewôm mebaé e be Beismaélit, be ve kee nye Ejipte.
Ruben a nga zu ébé a koone na teke fe Yôsep été. Ane a nga nyabe mengômesane mé, 
ve bulane be bobenyañ a jô na: Mongô a nji beta bo ébé été! A ma, ma ye ke vé? 
Be nga nyoñ alôʼô Yôsep a wôé nnôm ékela a dube alôʼô e metyi été. 
Wôna be nga lôm alôʼô é mbe menyôl menyôl e be ésaa wop be jôʼô nye na: Bia te som alôʼô di! Yemelaʼane ñhe, nge yaa, nge momo na alôʼô te e ne di nyô mon. 
Yakob a nga yeme de a jô na: Alôʼô mone wom e nde di! Ñyôyoʼo tit éziñ ô mineya nye! Be maneya nyabe Yôsep bifus! 
Yakob a nga nyabe mengômesane mé, ve jaé nkuta angeteñ a jaé meyep me mone wé abui melu. 
Bobefame bé bese a bobebinga bé bese be nga kôlô si a volô nye nlem; ve a nga bene mvolane nlem ôse, a jôʼô na: Ma ye siliki mfaʼa mone wom a né, étabaʼa miñwuan, me beʼe meyep! A a mbe a yônôk mone wé.
Bôte ya Madian be nga kuane Yôsep Ejipte, e be Pôtifar, môta ndinleme Faraoñ a njôô bezimbi ba baʼale nye.
Melu mete, Yuda a nga ke bobenyañe bé ôyap, a nga ke be môt ya Adulam jôé na Hira. 
E wé, Yuda a nga yene ngone môte ya Kanaan jôé na kua; a nga nyoñe nye ane minga wé a a nga bômbô nye. 
A nga nyoñ abum a biaé monafam, nyô a nga yôlé na Er. 
A nga beta nyoñ abum a biaé monafam, nyô a nga yôlé na: Onan. 
Eyoñ éfe jia a nga biaé monafam a yôlé nye jôé na: Séla; éyoñ a nga biaé, Yuda a too Kzib.
Yuda a nga luʼu Er, ntôle mone wé minga jôé na Tamar. 
Er, ntôle mone Yakob a mbe abé e mise me Nti, a Nti a nga bo na a wu. 
Ane Yuda a nga jô Onan na: Kele be nga monyoñ a bi mvoñe bôt. 
Amu Onan a nga yeme na mvoñe bôt éte jaa ye ke bo énjé, a nga sôé meyôme tyia éyoñ a ke bômbô minga monyañ, nalé ate a ye bo te ve monyañe wé mvoñe bôt. 
Jam a mbe a boʼok e mbe abé e mise me Nti nyô a nga bo fe na a wu. 
Ane Yuda a nga jô mbome wé Tamar na: Tabeʼe nkus e ndaa ésoo, akekui monafame wom Séla a ye bo nya môtô. Amu a mbe a jôʼô émiene na: Nye fe a ye wu ane bobenyañe bé. Tamar a nga ke a tabe e ndaa ésaa wé.
Abui melu e nga lôt a ngone kua, minga Yuda a nga wu. Eyoñe Yuda a volebaneya nlem , a nga bet e Timna, e mfaʼa ba be mbe be tyeñe nye mbame bone biyem be mbe, nye a mvôé jé Hira, môte ya Adulam. 
Be nga kate de Tamar na: Tame yene nyô ntyi a bete Timna asu ya tyeñe mbame bone biyeme wé, 
Ane a nga vaa mengômesan me nkuse mé, a nga jaé éyañese a vute je nyôl a tabe anyiin Enayim, e zene ja ke Timna; amu a nga yene na Séla a ntoo nya môtô, ve be nji ve nye nye a bo minga wé.
Yuda a nga yene nye a buni na a ne minga ébamba, amu asu dé e mbe mbutan. 
A nga tôbane nye zene yôp a jô nye na: Zaʼa bi ke, ma kômbô bia wo bi bômbô. Amu a nji ke yeme na a mbe mbome wé. Nye na: Wo ye ve ma je asu ya bômbô a wo? 
A nga yalane na: Ma ye lôme wo mon ékela ya mbame bone biyeme wom. Minga a nga jô na: Vengevenge ve wo liʼi ma éban, akekui ô lômeya mon ékela ate. 
Yakob a nga yalane na: Ebane jé ma ye ve wo? Minga nye na: Elondo jôé womien a nkol yʼété a ntum ô bili mo le. A nga kee nye bie. Wôna a nga bômbô nye a a nga ve nye abum. 
A nga kôlô si a ke; a nga vaa éyañese jé a beta jaé mengômesan me nkuse mé.
Yuda a nga lôme mon ékela a mvôé jé é mbe môte ya Adulam, asu ya beta nyoñ éban e mo me minga. Ve a nji koone nye. 
A nga sili bôte ya vôm ate a jô na: Minga ébamba a mbe a tele Enayim, e zene yôp a ne vé? Be nga yalane nye na: Minga ébamba éziñ a nji yené va. 
A nga bulane be Yuda a jô na: Me nji ke koone nye, toʼo bôte ya vôm ate ba te jô na: Minga ébamba éziñ a nji bo va. 
Yuda nye na: A baʼaleʼe jôm a bili! Te bia yané biabebien ébiasé été. Ô lôô na ma te lôme mon ékela nyô, ve wo ô nji koone nye.
Mvuse bebé ngon élaa, be nga zu kate Yuda na: Mbome wôé Tamar ô boya ébamba, a e nye a ntoo abume nyôlé, ébuma yʼébamba jé. Ane Yuda a nga jô na: Kulaʼane nye atan, a be dikiʼi nye nduan. 
Mbôlô be mbe be kele nye atan, a nga lôme be kate fame na: Môt a nee biôme bi e nye a nga ve ma abum; yemek, ma yeʼelane wo, e môt a nee élondo ji, minkole mi a ntume wu. 
Yuda a nga yeme bie a jô na: A ne zôsôôô a dañe ma, amu me nji ve nye monafame wom Séla; a a nji fe beta bômbô nye.
Eyoñ a nga kui éyoñ abiaé, be nga yene na mimbias mi ne nye abum. 
Eyoñ abiaé wua a nga liti akule wo; minga a bialé binga a nga bi wô a tiñeti évele nkol été a jô na: Nyô e nye a taté kui. 
Ve a nga dutu akule wo a monyañ a nga kui atan. Eyoñe te minga a bialé binga a nga jô na: E nne wo te tube womiene zene vé? A nga yôlé nye na Pérét. 
Mvus éte, monyañ a nga kui atan a beʼe évele nkole wo; a be nga yôlé nye na Zéra.
Be nga kee Yôsep Ejipte; a Pôtifar, môte ya Ejipte, môta ndinleme Faraoñ a njôô bezimbi ba baʼale nye, a nga kuse nye e be Beismaélit be nga kee nye Ejipte. 
Nti a nga too be Yôsep; mam me nga wulu nye mvoʼé mimfaʼa mise, a nga too e ndaa masa wé mon Ejiptieñ. 
Masa wé a nga yene na Nti a nga too be nye; jam ése a mbe a boʼok, Nti a nga bo na e wulu mvoʼé e mo mé. 
Yôsep a nga yene mvam e be masa wé a mbe a saane nye éyoñ a nga kalane biôme bise bi mbe émbié e mo mé. 
Nné ane Pôtifar a nga telé nye ane mbaʼale akume ya nda jé a mbaʼale biôme bise bi mbe émbié Nti a nga botane ndaa mon Ejiptieñ; a ébotane Nti é mbe e be biôme bise bi mbe émbié, ataté nda jé a kui mefup. 
A nga liʼi biôme bise a nga bili e mo me Yôsep, avale di na émien a mbe teke fe beta bo jôm éziñ, ô vaa ve bidi a mbe a jaʼak. Ve e too na Yôsep a mbe étua abeñ.
Eyoñe mam mete me maneya, e nga kui na minga masa Yôsep a nga wua mise mé be Yôsep a jô na: Bômbôʼô ma! 
Yôsep a nga ben a jô minga masa wé na: Tame yene na nté ane me soé, masa wom a nji beta bo jôm éziñ e nda va, a a veya biôme bise bi ne émbié e mo mam; 
môte mfe a nji bo beta môt a dañe ma e nda nyô, a a nji kamane ma jam éziñ ô vaa ve wo amu ô ne minga wé. Aya me ne bo aval anene mbia jame te, a me ne bo Zambe abé ? 
Akusa bo a nga juʼu kobô Yôsep jame te môs ane môs , a nji vôʼôlô mame a nga sili nye na a bômbô fefele jé a fulane nye. 
Môs éziñ, Yôsep a nga nyiine nda na a bo ésaé jé. Teke môt éziñe ya nda été a mbe valé; 
ane a nga bi nye ngômesan a jô na: Bômbôʼô ma! A nga liʼi ngômesane jé e wo wé été a kui mbil atan. 
Eyoñ a nga yene na a liʼiya ngômesane jé e wo wé été a a kuiya mbil atan, 
a nga loone bôte ya nda jé a kobô be na: Yenan, a keya soo bia mon Hébre asu ya kpweʼele bia. A te zu be ma na a bômbô ma; ve ma te taté na ma yôn étua ngul. 
Eyoñ a te wôk ane ma bete tyiñ a na ma yôn, a te liʼi ngômesane jé fefele jam a tup atan. 
A nga bôôé ngômesane Yôsep e fefele jé, akekui nnôme wé a soya nda . 
Ane a nga kobô nye avale da na; ôlo mon Hébre ô nga soo bia wô wo te zu be ma na ô kpweʼele ma. 
Mbôlô ma te bete tyiñ a yôn, wo te liʼi ngômesane jé e fefele jam a tup atan. 
Eyoñe Pôtifar a maneya wôʼô nkobô ngal a mbe a jôʼô nye na: E jam ôlo wôé wo te bo ma e nde di! 
Masa Yôsep a nga dik a ayaa. A nga bo na be futi nye mimbôk, e vôme mimbôʼô mi njô bôt mi mbe mfetan. Yôsep a nga too valé, e mbôk.
Nti a nga too be Yôsep, a a nga same wo mvame wé be nye. A nga bo nye na a yené mvaé e be évete ya nda mimbôk. 
Evete ya nda mimbôk é nga kalane Yôsep mimbôʼô mise mi mbe nda mimbôk, a mam mese me mbe me bobaʼan été me mbe me lôtôk e be nye. 
Evete ya nda mimbôk é mbe teke beta fombô mam mese Yôsep a mbe a bili e mo mé, amu Nti a mbe be nye: Nti a mbe a boʼo na mam mese a bo me wulu mvoʼé .
Eyoñe mam mete me nga man, e nga kui na évete menyu a évete beyame belet be njô bôte yʼEjipte be nga bo masa wop jam a wôʼô abé . 
Amu ôlune Faraoñ a nga wôʼô biwôlô bebo bisaé bé, évete menyu a évete beyame belet, 
e nde a nga bo na be bi be a futi be e ndaa évete bebaʼale, e nda mimbôk, e nda mimbôk, e vôme Yôsep a mbe a fete. 
Evete bebaʼale nda mimbôk é nga futi be éjôé Yôsep si, amu a mbe a saék e fefele jap, a be nga tabe ôbe nté e nda mimbôk.
Alu te ebien, évete menyu a ji beyame belet be njô bôte yʼEjipte be mbe mfetane nda mimbôk, be nga yeme biyeyem bebaane bese, môt ase biyeyeme bié, bi too nguleya bi atinan. 
Yôsep a nga zu be be mametyé, a fombô be a yene be too éyôé. 
Eyoñe te a nga sili biwôlô bebo bisaé be njô bôt Faraoñ be mbe mimbôk baa be be e ndaa masa wé, a a nga jô be na: amu jé mi ne éyôé e môse wu? 
Be nga yalane nye na: Bia te yeme biyeyem, a teke môte ya kate bia atinan yʼété. Yôsep a nga jô be na: Ye atinane ya biyeyem e nji bo jôme Zambe? Kañetaʼane ñhe biyeyeme bienan.
Evete menyu é nga kañete Yôsep biyeyem a nga yem a jô na: E biyeyeme biam été me nga yene na ndiʼi woon ô too ma ôsu. 
E ndiʼi woone te ô mbe ô bili mefase melaa; éyoñe mekaé me nga kui été, same jé fe é nga yaé a bisanté bibuma bié bi nga ve bibuma bia ve woon bi too bitôtôlô. 
Elaé Faraoñ a nyuu je biôm é mbe e wo wom été. Me nga nyoñe bibuma bi ndiʼi woon a miate bie élaé Faraoñ été, a kalane je e mo me Faraoñ. 
Yôsep a nga jô nye na: Atinan e nde dina. Mefase me ndiʼi melaa me ne môse milaa. 
A liʼiya môse milaa, wôna Faraoñ a ye beta bete nlô wôé, a bulane wo éto jôé; wo ye ve Faraoñ élaé jé e mo mé aval ô mbe ô boʼok, éyoñ ô mbe mbaʼale menyu me njô bôt. 
Ve ô simesaʼane ma éyoñ wo ye vak, a ma yeʼelane wo na ô litiʼi ma mvam : boʼo Faraoñ na a simesane ma, a ô boʼo na me kôlô nda nyô. 
Amu be nga vaa ma e sii Beébre, jaʼane vana émien, me nji ke bo jam éziñ da kee ma mimbôk. 
Evete beyame belet, éyoñ é yeneya na atinan e mbe mvoʼé , a nga jô Yôsep na: Ma, e biyeyeme biam été, me nga yene fe bone minkoé mi belet é ne éfumulu milaa e nlô wome yôp. 
E nkoé wo dañ ôyabe yôp, ô mbe ô bili jôm ése ñyame belet a yiane bi asu bidi bi Faraoñ. Ve anon e nga mane di bidi bite e nkoé été ô nga bete ma nlô. 
Yôsep a nga yalane na: Atinan e nde di: Bone minkoé belaa be ne môse milaa. 
Môs mi liʼiya milaa, a Faraoñ a ye beta simesane wo, ba ye tyelé wo élé a anon da ye di minsône miôé.
E môse lale, e môs abôʼô abialé Faraoñ, a nga bo beta dina asu bebo bisaé bé bese, a nga simesan évete menyu a évete beyame belet ézezañe bebo bisaé bé. 
A nga bulan évete menyu ésaé jé été a a nga kalan élaé menyu e mo me Faraoñ, 
ve a nga bo na be tyelé évete beyame belet élé aval atinane Yôsep a nga ve be e mbe. 
Evete menyu é nji ke simesane Yôsep, a a nga vuane nye.
Mvuse mimbu mimbaé, Faraoñ a nga yeme biyeyem: A mbe a tele e fefele beta ôsôé. 
Abeñe beyale benyaʼa zamgbwal be too mevem be nga vame beta ôsôé a taté na ba di élobé. 
Wôna benyaʼa bevok zamgbwa, abé a minkôt, be nga vame beta ôsôé, e mvuse ba be mbe mevem, a tebe mefefele map abôñ ôsôé. 
Ane beyale benyak be mbe abé a minkôt be nga di ba zamgbwal be mbe abeñ a mevem. E nde Faraoñ a nga vee ôyo. 
A nga beta ke ôyo a yeme biyeyeme bi baa: 
Abeñ a mindu mi fône zamgbwal mi too atine da wôna fône zamgbwa, minkôt a ndiʼan amu évuñulu ja so jôp da tôô, je ke é nga vame mvuse jap. 
Ane fôn é mbe minkôt é nga mine nyô é mbe mindu. A Faraoñ a nga vee. Biyeyeme biame le.
Mametyé, nsisime Faraoñ ô nga bili éndeñelaʼa, a nga loone bebo majik béé a beyeme mam bese yʼEjipte. Faraoñ a nga kañete be biyeyeme bié. Ve môt éziñ a nji bo ngule ya liti Faraoñ atinane yʼété. 
Eyoñe te évete menyu é nga nyoñe nkobô a jô Faraoñ na: Ma zu tote den ôsimesane ya ékobe jam. 
Faraoñ a nga wôʼô bebo bisaé bé ôlun, a a nga futi ma mimbôk e ndaa évete bebaʼale, bia évete ñyame belet. 
Bia nye bi nga yeme biyeyem alu da, môt ase biyeyem be ne nguleya yem atinan. 
Bia be ésoé mon Hébre bi mbe valé a too ôlo évete bebaʼale. Bi nga kañete nye bie a nye ke a nga liti bia atinane ya biyeyeme biangan; a nga kate môt ase atinane ya biyeyeme bié. 
Mam me nga kui foʼo vʼane a nga kate bia: Faraoñ a nga bulane ma éto jam, a a nga tyelé môte mboʼo élé.
Faraoñ a nga bo na be loone Yôsep. Ane be nga bo na a kui mimbôk avôl avôl. A nga tyembane nlô, a tyendé mengômesan a ke e be Faraoñ. 
Faraoñ a nga jô Yôsep na: Me nga yeme biyeyem. Teke môt a ne nguleya ve atinane yʼété, ve me nga wôʼô na ô ne nguleya kat atinane ya biyeyem ba kate wo. 
Yôsep a nga jô Faraoñ na: Saa ke ma! Zambe nye a ye ve Faraoñ éyalane atinan da yian.
Faraoñ nye Yôsep na: E biyeyeme biam été me nga tele kindiʼi beta ôsôé. 
Beyale benyaʼa zamgbwal be too mevem a abeñe ya yen, be nga vame beta ôsôé a taté na ba di bilok élobé. 
Wôna beyale benyaʼa bevok zamgbwal be nga vame mvuse jap be too awulewula, be yenéʼé abé a minkôt; me ngenane te yene befe be too abé avale te Ejipte ése été. 
Beyale benyaʼa be mbe awulewula a abé be nga di beyale benyaʼa zamgbwal be mbe avem. 
Be nga nyiin e mimfeʼe mebume miap, be too teke ayemé na be nga nyiin été; be yenéʼé abé vʼane ôsusua. Ane me nga vee ôyo. 
Me nga beta fe yene biyeyeme na: Fône zamgbwal é too mindu a abeñ é too atine fône da. 
Wôna fône zamgbwa é too kpwandé, mboʼon a ndiʼan amu évuñulu ya jôp da tôô é nga vame mvuse jap. 
Mimboʼone mi fôn mi nga mine nyô é mbe abeñ. Me nga kate de bebo majik bam, ve teke môt a nga kate ma atinane yʼété.
Yôsep a nga jô Faraoñ na: Biyeyeme bi Faraoñ bi ne jôme jia a avale da; Zambe a liti Faraoñ jam a ye bo. 
Beyale benyaʼa zamgbwa be ne abeñ be ne mimbu zamgbwa; fône zamgbwal é ne abeñ é ne fe mimbu zamgbwal; avale biyeyeme da. 
Beyale benyaʼa zamgbwal be ne awulewula a abé be nga vame mvuse ba ya ôsu, be ne mimbu zamgbwa; a fône zamgbwa é ne bindañ ndiʼan amu évuñulu ya jôb da tôô, ja ye bo mfumbale zaé mimbu zamgbwal. 
Ajô te, avale me ndôme mane jô, Zambe a litiya Faraoñ, jam a ye bo. 
Tame yene na beta afok a ye bo e si yʼEjipte ése tañe mimbu zamgbwa. 
Mfumbale zaé a ye tôñe mie tañe mimbu zamgbwal. E si ése yʼEjipte, ba ye vuan afoʼo te ése; mfumbale zaé a ye bo si yʼEjipte zezé jôm. 
Mvus éte ba ye bo te fe nguleya yemelane jôm éziñ yʼafok e si yʼEjipte amu mfumbale zaé a ye bo teke ajibi. 
Nge biyeyem bi nga baʼalane biyoñe bibaé be Faraoñ, ndeme na Zambe a tyiʼiya jame te na é boban a na Zambe a ye bo avôle ya bo de. 
Eyoñe ji Faraoñ a ntoo ve yene môt a ne atyeñ a Fek a telé nye si yʼEjipte. 
Faraoñ a fôʼôsaʼan a telé bebo bisaé e si asu ya nyoñe ngabe tane nkôane bidi yʼEjipte, tañe mimbu mi afok zamgbwal. 
A kôʼane bidi bise ya mbamba mimbu zamgbwale mia zu; a boʼok mevôm ba naane fôn a bidi e bitison, bi too éjôé Faraoñ si, a émien nye a baʼaleʼe bie. 
Bidi bite bia ye bo mbaʼalan asu si, mfaʼa mimbu mi mfumbale zaé zamgbwal mia ye bo e si yʼEjipte, nalé ate si ja ye bo te diʼiban a mfumbale zaé.
Faraoñ a nga wôʼô nkobô te mvaé; 
a Faraoñ a nga jô be na: Ye mi ne nguleya yene môt a ne aval ane môte nyô, nyô Nsisime Zambe ô too be nye? 
Faraoñ a nga jô Yôsep na: Ataté éyoñe Zambe a te liti wo mam mese ma, môt a ne atyeñ a ñyeman ane wo a nji bo. 
Wo wo ye bo nlô ya nda jam, a bôte bame bese ba ye ke mebendé môé si. Eto njô bôt étam e nje ja ye bete ma yôp be wo. 
Faraoñ a nga jô Yôsep na: Yenek, ma ve wo éjôé Ejipte ése. 
Faraoñ a nga vaa élondo jé wo wé a jalé je e wo Yôsep; a nga jalé nye mengômesan me ndombo ja dañ abeñ a jalé nye nsanga or e tyiñ . 
A nga bo nye na a bet e nyanga metôa é mbe é tôñe énjé mvus be yôtaʼan ôsu vié na: Kutane meboñe si! Avale te e nde Faraoñ a nga ve nye éjôé Ejipte ése. 
Faraoñ a nga jô Yôsep na: Me ne a me ngenane Faraoñ! Ve da Ejipte ése, teke môt a ye fôʼé mon ônyu teke nkañesane wôé. 
Faraoñ a nga yôlé Yôsep jôé na: Tyafnat-Paénéa. A nga luʼu nye minga jôé na: Asnat, ngone Pôtiféra, ntuni ya On. Yôsep a kui atan asu ya nyoñe ntum éjôé Ejipte. 
Yôsep a mbe mimbu mewôm mela éyoñ a nga zu tebe asu Faraoñ, njô bôte yʼEjipte; a nga kôlô be Faraoñ, a bômane si ése yʼEjipte.
E nté mimbu mefoʼo zamgbwal, si é nga saé abui. 
Yôsep a nga kôane bidi bise ya mimbu zamgbwale mite e si yʼEjipte; a nga futi bidi e bitison, a futiʼi e tison ése, bidi ya mefup ma bôman afôla te. 
Yôsep a nga kôane fôn ane nseleʼe ya mañ; é mbe étua abui teke fe alañé, amu be nji fe bo nguleya lañe je.
Te na mbu mfumbale zaé ôsu ô kui, bobefame bebaé be nga bialé Yôsep e be Asnat, ngone Pôtiféra, ntuni ya On. 
Yôsep a nga yôlé ntôle na: Manasé amu a nga jô na: Zambe a boya na me vuane minjuʼu miam mise a ndaa ésaa wom. 
A nga yôlé ébatane jôé na: Efrayim, amu a nga jô na: Zambe a boya ma na me fôé e si ya ôsame wom.
Mimbu mefoʼo zamgbwale ya Ejipte mi nga man, 
a mimbu zamgbwale mi mfumbale zaé mi nga taté na mia zu, avale Yôsep a nga kate de foé. Mfumbale zaé a mbe mesi mese; ve bidi bi mbe e si ése yʼEjipte. 
Eyoñe si yʼEjipte ése fe é nga kui zaé, bôt be nga yône be Faraoñ asu ya bi bidi. Faraoñ a nga jô bôte bese yʼEjipte na: Kela koon Yôsep a boʼone jam a ye jô mia. 
Mfumbale zaé a mbe si ése. Yôsep a nga yooé mevôm mese be nga baʼale bidi a kuane bôte yʼEjipte fôn. Mfumbale zaé a nga dañe dañe bo ngu e si yʼEjipte. 
Bôt be nga so mesi mese a zu Ejipte asu ya kuse fôn e be Yôsep; amu mfumbale zaé a nga suʼulane bo ngu e mesi mese.
Yakob a nga yene na fôn é ne Ejipte. Ane a nga jô bone bé na: Amu jé mia fomban mia mia? 
A nga jô na: Ma wôʼô na fôn é ne Ejipte; silikaʼane wé, mi kuse bia je wé, nalé bia ye bo nguleya nyiñ, a bia ye bo te wu. 
Bobenyañe be Yôsep awôm be nga siliki na be kuse fôn Ejipte. 
Yakob aa nji ke lôme baa be Bényamin, monyañe Yôsep nsamba, amu a mbe a jôʼô na: Mbia jam a ne kui be nye. 
Bone bʼIsraél be nga zu kuse fôn, ézezañe ba be mbe be zaʼak amu nalé; amu zaé é mbe Kanaan.
Yôsep a mbe foʼo ngovina ya Ejipte; e nye a mbe a boʼo na be kuane fôn e be bôte bese yʼEjipte. Bobenyañe béé be nga so a kute meboñ mesu me butu si ôsu vié. 
Yôsep a nga yene bobenyañ. A nga yeme be, ve a nga yené mfaʼa wop ane nyô be nji yem; a nga kobô be a ayoʼo ese a jô be na: Mia so vé? Be na: Bia so Kanaan, asu ya kuse bidi. 
Yôsep a nga yeme bobenyañe bé, ve be be nji ke yeme nye. 
Yôsep a nga simesane biyeyem a nga yem ajô dap, a a nga jô be na: Mi ne beloé si; mi ne vana asu ya yemelan mevôme si yʼEjipte é nji ke bo ngu. 
Be nga yalane nye na: Momo, a masa wom, bebo bisaé bôé ba te zu kuse bidi. 
Bia bese bi ne bone be môte wua; bia kobô bebela! Bebo bisaé bôé be nji ke bo beloé si. 
A nga jô be na: Teke jôm; mi ne vana asu ya yemelan mevôme si yʼEjipte é nji ke bo ngu. 
Be nga yalane na: Bia, bebo bisaé bôé, bi ne bobenyañ awôm a bebaé, bone be môte wua ya Kanaan; Nyô a ne mongô a ne den baa ésaa wongan, wua ya be bia a nji fe bo. 
Yôsep a nga jô na: Jame ma te jô mia e nde le na mi ne beloé si. 
Meveʼele ma zu ve mia e mme ma: Ane Faraoñ a vee, mia ye bo te kôlô va nté ôse mone monyoñ a ngenane te so. 
Lômane wua ya be mia a ke nyoñe monyoñe wônan; mia ke, mfaʼa wônan, mia ke mimbôk. Ba ye fase minkobô mienan, asu ya yem nge mia kobô bebela; nalé momo, ane Faraoñ a vee! Mi ne beloé si. 
A nga bo na be futi bese mimbôk tañe melu melaa.
E môse lale, Yôsep a nga jô be na: Boʼone jame di a mia ye nyiñ. Ma ko Zambe woñ! 
Nge mia kobô bebela, wua ya bobenyoñe benan a likiʼi mbôk e nda mimbôk; wôna mia ke, kelan, bekaʼane bidi asu nda bôte jenan amu zaé, 
a zaʼane ma mone monyoñe wônan, nalé ate mejô menan ma ye yené bebela a mia ye bo teke wu.
E nne be nga bo nalé, be jôʼane fe wua a nyô mboʼo na: Yaa, bi nga beʼe mekua ajô mojañe wongan; amu bi nga yen ôlune ya nsisime wé, éyoñ a mbe a siliʼi bia mvam , a bi nji ke vôʼôlô nye. Amu ajô te ôlune wu wo kui be bia. 
Ruben a nga nyoñe nkobô a jô be na: Ye me nji jô mia na: Te mia wôé mongô nyô? Ve mi nji ke vôʼôlô ma. Eyoñe ji metyi mé me nga silibane be bia. 
Be nji yeme na Yôsep a wôk, amu nkalane mejô a mbe e zañe jap. 
A nga ke ôyap a be, asu ya yôn. Wôna a nga beta zu kobô be; a nga nyoñe Siméoñ ézezañe jap a bo na be futi nye mbôk mise map me lôô.
Yôsep a nga bendé na be jalé fôn e mimbeʼe miap, be bulane futi moné môt ase e nkuta wé, a be ve be ngaʼaban asu dulu ya zen . Jam a nga bo mfaʼa wop e nde le. 
Be nga futi mimbeʼe mi fône jap e bijakase miabe yôp a kôlô valé, a ke. 
Wua ya be be a nga kui nkuta wé asu ya ve éjakase jé bidi, e vôme be nga bôô, a a nga yene moné wé a too anyu nkuta. 
A nga jô bobenyañe na: Ba te bulane ma moné wom; e nye nyôna a ngenane mfeʼe wom. Ajô te be nga bo feʼe ne vema; be nga katane foé bana a ba bevok, ajô te fek é mbe be njañan be jôʼô na: Za jame Zambe a te bo bia di?
Be nga kui e be Yakob, ésaa wop, e Kanaan, a kañete nye jam ese e nga kui be be: 
E môt a ne masa ya si éte, a nga kobô bia a ayoʼo ese a ve bia mekua na bi ne beloé si. 
Bi nga jô nye na: Bia kobô bebela na bi nji bo beloé si. 
Bi ne bobenyañ awôm a bebaé, bone bʼésaa wongan, wua a nji fe bo, a nyô a ne mongô a ne éyoñe ji a ésaa wongan e Kanaan. 
Wôna môt a ne masa ya si éte a nga jô bia na: Avale di e nde ma ye yem nge mia kobô bebela: Liʼane wua ya bobenyoñe be ma, nyôñane jôm ja siliban asu nda bôte jenan amu zaé; 
kelan a zaʼane ma monyoñe wônan a ne mongô. Ma ye yem éyoñe te na mi nji bo beloé si a na mia kobô bebela; ma ye bulane mia monyoñe wônan, a mi ntoo nguleya bo makit e si nyô.
Eyoñe ba mane suʼu minkuta miap, ékpwaé moné môt ase é mbe nkuta wé été. Be nga yen, bebien a ésaa wop, bikpwaé bi moné biap, a be nga ko woñ. 
Esaa wop, Yakob, a nga jô be na: Mia bo me na me bo teke fe bone bam! Yôsep a nji fe bo, Siméon a nji fe bo a mia kômbô fe nyoñe Bényamin! Ma jame te ese da sôñ. 
Ruben a nga jô ésaa na: Wo ye bo na be wôé bobefame bame bebaé, nge me boo te bulane soo wo Bényamin: Kalaʼane nye e mo mam, a ma ye soo wo nye. 
Yakob a nga yalane na: Mone wom aa ye ke ke nsamba wônan; amu monyañ a wuya, a a liʼiya étam; nge jam éziñ e ne abé da kui be nye dulu zañ, mia ye bo bifumulu bisile biame na bi siliki étabaʼa miñwuan njalan a ôlun.
Mfumbale zaé a nga tuʼa nen e Kanaan. 
Eyoñe be maneya di fôn be nga soo je Ejipte, Yakob a nga jô bone bé na: Bulaʼan, kusane bia abe bidi. 
Yuda a nga yalane na: Môt ate a nga tuʼa ve bia ayemé na: Mia ye bo te beta yen asu dam, vengevenge ve monyoñe wônan a ne a mia. 
Nge wo kômbô ñhe lôme mojañe wongan e nsamba wongan, bia ye siliki a bia ye kuse wo bidi. 
Ve nge ô nji kômbô lôme nye, bia ye bo te siliki amu môt ate a nga jô bia na: Mia ye bo te beta yen asu dam, vengevenge ve mia be monyoñ mi ne nsamba. 
Ane Israél a nga jô na: Amu jé mi nga bo ma abé éyoñe mi nga kate môt ate na mi bili fe monyañ? 
Be nga yalane na: Môt ate a nga sili bia minsili a ñyemetan ôse, ajô dangan a di bôte be latane bia, a jôʼô na: Ye ésoo wônan a ngenan a vee? Ye mi bili monyañ? A bi nga yalane minsili mite. Ye bi mbe nguleya yeme na a ye jô na: Boʼone na monyoñe wônan a siliki?
Yuda a nga jô ésaa wé Israél na: Jôkéʼé bia mongô bi ke. Bia ye kôlô si, bia ye ke a nalé ate bia ye bo nguleya nyiñ ayap teke wu: Wo, bone bangan a biabebien. 
Ma ma beʼe mbeʼe wé; wo ye sili nye e mo mam. Nge me boo te bulane nye be wo a nge me boo te beta tooé nye e vôm ô né, ma ye beʼe mekua be wo nnôm éto. 
Yeme na, nge bi nji ye bo njiñelan, ve éyoñe ji, bi biya afôla ya bulan biyoñe bibaé.
Esaa wop Israél a nga jô be na: Mbôlô e ntoo nalé, boʼone ñhe jame di: Nyôñan, e mimbeʼe mienan été, biôme ya Kanaan bia jemban Ejipte, mi ke ve bie môt ate mvaka, meyemete bilé me ne mbamba menyum a wôé, bityitaʼa, ladanôm, tyeʼe ôwôndô a mvin. 
Nyoñane moné tañe mebime mebaé, bulaʼane fe nyô be nga futi e menyu minkuta mienan, ndôʼôtô e mfuʼan. 
Nyôñane monyoñe wônan a kôlaʼane si mi bulan e be môt ate. 
Zambe a ne Ngul Ese a boʼo na môt ate a mvamane mia, a a jôkéʼé na mia be monyoñ a Bényamin mi bulan! Mfaʼa wom, nge bone bam ba yiane jembane ma, me tabeʼe nalé tee be.
Bôte bete be nga nyoñe mvaka; be nga nyoñe moné tañe biyoñe bibaé, nalé fe Bényamin; be nga kôlô si a ke Ejipte a ke yené asu be Yôsep. 
Eyoñe Yôsep a nga yene Bényamin nsamba wop, a nga jô mbaʼale akume wé na: Nyiñeliʼi bôte bete e nda été, wôék éyem a yamek je, amu bôte bete ba ye di be ma e zañe môs . 
Môt ate a nga bo ane Yôsep a nga jô, a kee bôte bete e ndaa Yôsep. 
Be nga ko woñ éyoñe be nga kee be e ndaa Yôsep a be nga jô na: Ba kee bia amu moné be nga bulane bia éyoñ ôsu e mimbeʼe miañ été; asu ya kubu bia yôp, asu ya bi bia, a bi bia be bijakase biangan ane alo. 
Be nga subu mbaʼale akum ya nda Yôsep bebé a kobô nye anyiine mbé . 
Be nga jô na: bia sili njaman ! A masa, bi tameya zu éyoñe jia vana asu ya kuse bidi. 
Wôna, éyoñe bi kuiya vôme bi nga bômbô, bi nga yoé mimbeʼe miangan, a koone, môt ase, moné wé anyu mbeʼe wé, abim adite foʼo ya moné wongan. Bia te soo nye. 
Bia te fe soo bemoné befe, asu ya kuse bidi. Bi nji yeme za a nga bulane moné wongan e mimbeʼe miangan été.
A nga yalane be na: Tabaʼane mvoʼé a te koone woñ! Zambe wônan, e Zambe ésoo wônan, e nye a nga ve mia akum e mimbeʼe mienan été. E moné wônan a nga kui be ma. A a nga kuli Siméoñ atan a ke koone be.
Môt ate a nga nyiñeli be ndaa Yôsep; a nga ve be mendim, be nga sôbe mebo; a nga ve fe bijakase biap bidi. 
Be nga kômesane mvaka jap, nté be mbe be yangeʼe Yôsep na a zu zañe môs; amu be nga wôʼô njôane na ba ye di valé. 
Eyoñe Yôsep a nga suane nda , be nga ve nye e mvaka be mbe be bili e nda été valé, a be nga kute meboñe si asu dé. 
A nga yemelan ajô mvoʼé jap, a jô na: Ye nnôm ésoo mi nga jô wô ô ne mvoʼé valé? Ye a ngenan a vee? 
Be nga yalane na: Mbo ésaé wôé, ésaa wongan, a ne mvoʼé; a ngenan a vee. Be nga kumbu a kute meboñe si. 
Yôsep a nga bete mis, a éyoñ a yeneya Bényamin monyañe wé, a nga jô na: Ye monyoñ wônan a ne mongô nye nyô? A nga beta jô na: Zambe a mvamaʼane wo, a mone wom! 
Yôsep a nga tyiʼi nkobô étun, amu nlem ô mbe ô diʼi nye amu nyeʼane monyañ, a mbe a kômbôʼô yôn; a nga nyiin étune nda jé a yi été wé. 
Eyoñ a maneya sôb asu, a nga beta kui atan, a a vaʼa nguleya mine du, a nga jô na: Zaʼane bidi! 
Be nga ve nye bidi mfaʼa wé, bobenyañe ke mfaʼa wop, bôte yʼEjipte baa be be be mbe be jaʼak fe mfaʼa wop, amu bôte yʼEjipte be nji bo nguleya di baa be Beébre. Amu bôte yʼEjipte ba wôʼô jame te angôndô. 
Bobenyañe be Yôsep be nga tabe vôm a né, ntôl ane éto ntôle jé é né, a nyô a dañe mongô, ane abialé mongô dé e né; a môt ase a mbe a kate nyô mbok nsemane wé. 
Yôsep a nga bo be na be toʼé mengabe ya bidi bi mbe ôsu vié, a ngabe Bényamin é mbe mengabe mabe mese tañe biyoñe bitan. Baa be nye be nga nyu be bili fe nya mbilan.
Yôsep a nga bendé mbaʼale akume ya nda jé na: Jaléʼé bidi e mimbeʼe mi bôte bana, abime be ne nguleya beʼe, a futiʼi moné môt ase anyu mbeʼe wé! 
Wo ye fe futi élaé jam, élaé argent, anyu mbeʼe nyô a ne mongô, a moné fône jé. Mbaʼale akum a nga bo ane Yôsep a nga jô nye.
Mametyé, nné ane môs ô nga kui, be nga suu bôte bete be ke a bijakase biap. 
Valé be kôlôya tison, ve be ngenane teke ke ôyap, éyoñe Yôsep a nga jô mbaʼale akume na: Kôlôʼô si, tôñôk bôte bete a koone be. Wo ye jô be na: Amu jé mi bulaneya abé señe mvaé? 
Ye sa élaé te e nje masa a nyu été a sa nje a belane je asu ya yeme mam yʼakiti? Mia te bo abé ya bo nalé. 
Mbaʼale akum a nga koone be a baʼalane be mejô mete. 
Be nga yalane nye na: Amu jé masa wom a kobô nalé? Bebo bisaé bôé be se nguleya bo avale jame te 
e too ke na bi nga bulan wo moné bi nga koone nye e menyu mimbeʼe miangan bi soʼo Kanaan; bi mbe nguleya wube argent nge or aya e nda masa wôé? 
E môte ya bebo bisaé bôé ba ye koon a bili jôm éziñ a woʼok, a biabebiene ke bi boʼok alo masa wom! 
Mbaʼale akum a nga yalane na: Nalé, ma zu bi mia nkobô wônane miabebien! Nyô ba ye koon a bili jôm éziñ a ye bo ôlo viam, a mia mia ye ke mvoʼé . 
Môt ase a nga jiʼa suu mbeʼe wé si a yoé wô. 
Mbaʼale akum a nga vune mie, ataté nya môtô a kui nyô a dañe mongô; a a nga koon élaé e mbeʼe Bényamin. 
Be nga nyabe mengômesane map, môt ase a nga beta beté mimbeʼe éjakase jé yôp, a be nga bulan e tison.
Yuda a bobenyañ be nga bulan e ndaa Yôsep, a koon a ngenan été, be nga ku si asu dé. 
Yôsep a nga jô be na: Za jame mi nga bo di? Ye mi mbe teke yeme na, môt, ane ma, a bili nguleya yeme mam yʼakiti? 
Yuda a nga yalane na: Me jô masa wome jé? Me jô aya? Bi ne kale biabebien aya? Zambe a te koone bebo bisaé bôé ékob été. Bia bana bi ntoo belo be masa wom, bia a nyô fe ba te koon a bili élaé . 
Eyoñe te Yôsep a nga jô na: Me se nguleya bo nalé! E môte ba te koon a bili élaé e nye a ne ôlo viam; ve mia, kelane mvoʼé e be ésoo wônan.
Eyoñe Yuda a nga zu nye bebé a jô na: Engôngo, a masa wom, kañeseʼe na mbo ésaé wôé a kobô wo, a na ayaa dôé e boʼo te yôñe nyôle mbo ésaé wôé! Amu ô ne ane Faraoñ. 
Masa wom a te sili bebo bisaé bé minsili a jôʼô na: Ye mi bili ésaa, nge monyañ? 
Bia te yalane masa wome na: Bi bili nnôm ésaa, a mone mojañ, ntume nnôme wé, monyañ wé a wuya; e nye étam a liʼiya abume nyia, a ésaa a nyeʼe nye. 
Wo te jô bebo bisaé bôé na: Boʼone na a siliki be ma, me yene nye a mise mam mamien. 
Bia te yalane masa wome na: Mongô a se nguleya liʼi ésaa; nge a liʼi nye, ésaa a ye wu. 
Wo te jô bebo bisaé bôé na: Nge mone monyoñe wônan a bo te sis a mia, mia ye bo te beta yen asu dam. 
Eyoñe bi nga beta bete be mbo ésaé wôé, ésaa wom, bi nga kate nye nkobô masa wom. 
Esaa wongan a nga jô na: Bulaʼan, kusane bia abe bidi. 
Bi nga yalane na: Bi se nguleya sis; ve nge mone mojañ a ne a bia, bia ye sis, amu bi se nguleya yen asu môt ate, vengevenge ve mone mojañe wongan a ne a bia. 
Mbo ésaé wôé, ésaa wongan a nga jô bia na: Mia yeme na minga wom a nga biaé ma bone bebaé. 
Wua a kôlôya nda jam, ma buni, teke selane na, be nga nyabe nye bifus, amu me nji nye beta yen a kui éyoñe ji. 
Nge mia beta nyoñe ma e nyôna, a nge mbia atemetema jam a kui be nye, mia ye bo me na me sise bifumulu bisile biam étabaʼa miñwuan e bidim été. 
Eyoñe ji, nge ma bulane be mbo ésaé wôé, ésaa wom, a nge mongô a nji bo a bia, mbôlô nsisime wé ô ne nlatan a éñwé, 
a ye wu, éyoñ a ye yene na mongô a nji bo valé. Bebo bisaé bôé be boya éyoñe te na bifumulu bisile bi mbo ésaé wôé, ésaa wongan, bi sis étabaʼa miñwuan e bidim été. 
Amu ma, mbo ésaé wôé, me nga nyoñe mbeʼe mongô, éyoñ me nga jô ésaa wome na: Nge ma bo te bulane nye be wo, ma ye beʼe mekua e be ésaa wom nnôm éto! 
Eyoñe ji, ma yeʼelane wo: Mbo ésaé wôé a likiʼi, éjiane mongô, ane ôlo masa wom, a na mongô a betek a bobenyañe béé. 
Ma ye bete be ésaa wom aya, nge mongô a nji bo a ma? Aa! Mise mam me boʼo te fombô bidime bia ye kui be ésaa wom!
Yôsep a nji fe bo nguleya jibi ôsu ya ba bese be mbe be tele fefele jé. A nga yône na: Kulaʼane bôte bese atan be kôlô fefele jam! A teke môt éziñ a nga liʼi a Yôsep éyoñ a nga bo na bobenyañe be yeme nye. 
A nga taté na a seʼebe du. Bôte yʼEjipte be nga wôk ane a yôn; a bôte ya ndaa Faraoñ be nga wôʼô ane a yôn. 
Yôsep a nga jô bobenyañe bé na: Me ne Yôsep! Ye ésaa wom a ngenan a vee? Ve bobenyañ be nga kam avale ya na be nji bo nguleya yalane nye. 
Yôsep a nga jô bobenyañe bé na: Ma yeʼelane mia, subaʼane ma bebé, nye na: Me ne Yôsep monyoñe wônan, e nye mi nga kuane na be kee nye Ejipte. 
Eyoñe ji, te mia wôʼôlun, nge jôbane na mi nga kuane ma na be zuu ma vana, amu Zambe a nga lôme ma ôsu wônane na me baʼale mia ényiñ. 
Den a ntoo mimbu mibaé ane mfumbale zaé a kui si bi too nyô; mimbu mi liʼiya fe mitan e mmie mia ye bo teke nsenane si nge nkôane bidi. 
Zambe a nga lôme ma ôsu wônane na me baʼale mia mebukaʼa e si bi too nyô a ve mia nguleya nyiñ ayap a zene ya nkôtan ô ne anen. 
Eyoñe jina ñhe, saake mia mi nga lôme ma vana, ve Zambe; a nga telé ma ésaa Faraoñ, masa ya nda jé ése a ngovina ya Ejipte ése. 
Boʼon avôle ya bete be ésaa wom, mia ye jô nye na: Avale di e nde mone wôé Yôsep a kobô na: Zambe a teléya ma masa yʼEjipte ése: sisik be ma, teke yange. 
Wo ye tabe éfuse si ba loone Gôzen, a wo ye bo fefele jam, womien, bone bôé, a bendaé bôé, mbame bone biyeme wôé a mbame beta biyeme wôé, a jôm ése é ne énjôé. 
E wé, ma ye ve wo biôme bise amu mfumbale zaé a liʼiya mimbu mitan; nalé ate wo ye bo te yi jôm, toʼo wo, toʼo nda bôte jôé, toʼo jôm ése é ne énjôé. 
Mi lôô a mise menan, a mojañe Bényamin a lôô a mise mé na ma foʼo ma kobô mia. 
Mia ye kañete ésaa wom duma dam ése Ejipte, a mam mese mia te yen. Boʼon avôle ya bo na ésaa wom a siliki a kui vana. 
A nga wubane monyañe Bényamin tyiñ a yôn; a Bényamin a nga yôn a tyele nye tyiñ . 
A nga latane fe bobenyañe bese anyu, a yônôk. Mvus éte, bobenyañ be nga laane nye.
Foé é nga mialan e ndaa Faraoñ na bobenyañe be Yôsep be soya. Faraoñ a bebo bisaé bé be nga yene jame te mvaé. 
Faraoñ a nga jô Yôsep na: Jôʼô bobenyoñe bôé na: Boʼone jame di. Kaʼane betite benane mimbeʼe. Kelane Kanaan, 
nyoñan ésaa wônan, a menda me bôte menan, zaʼane be ma, a ma ye ve mia biôme bi ne abeñ Ejipte, a mia ye di biôme bia dañe mvaé bi ne Ejipte. 
O bili abendé ya jô be na: Boʼone jame di; nyoñan e si yʼEjipte, bone bemetôa, asu bone benan a asu binga benan; boʼone fe na ésoo wônan a bet été a zakan. 
Te jôbane biôme bienan, amu biôme bise bia dañe mvaé Ejipte bia ye bo émbienan. 
Bone bʼIsraél be nga bo nalé, Yôsep a nga ve be bone bemetôa, ane Faraoñ a nga bendé; a nga ve fe be mengaʼaban asu dulu ya zen . 
A nga ve be bese mengômesane ya folane zen , a a nga ve Bényamin bifase bi moné mintete milaa, a mengômesane metane ya folane zen . 
A nga lôm ésaa wé biôm avale di: bijakas awôm bi beʼe biôme bise bia dañ abeñ Ejipte; bijakas awôm, bi beʼe fôn, belet a bidi asu ésaa wé dulu ya zen . 
Wôna a nga suu bobenyañe bé be téé dulu a ke. A nga jô be na: Te mia bo mintañete zen .
Be nga kôlô Ejipte a kui Kanaan e be ésaa wop Yakob. 
Be nga kate nye na: Yôsep a ngenan a vee, a na e nye a jôô si ése yʼEjipte. Ve nleme Yakob ô mbe ne mieññ amu a nji buni be. 
Be nga baʼalane nye mejô mese Yakob a nga kobô be. Yakob a nga yene bone bemetôa Yôsep a nga lôme nye asu ya beʼe nye. Eyoñe te nsisim ésaa wop Yakob ô nga beta wômô. 
Israél a nga jô na: Abime te e yiane ya! Mone wom Yôsep a ngenan a vee! Ma ye ke yene nye te naa me wu.
Israél a nga ke a biôme bise bi mbe émbié. A nga kui Birséba a ve bityiʼa e be Zambe ésaa wé Izak. 
Zambe a nga kobô Israél e biyeyem alu, nye na: A Yakob! A Yakob! Israél a nga yalane na: Ma nyô! 
A Zambe a nga jô na: Me ne Zambe, e Zambe ésoo wôé. Te ko woñe ya siliki Ejipte, amu e wé nye ma ye bo na ô bo beta ayoñ. 
Ma ñhe ma ye siliki a wo Ejipte, a ma ñhe fe ma ye bo na ô bet ô soʼo wé; a Yôsep a ye dibe wo mis a wo wé émien.
Yakob a nga kôlô Birséba. Bone be Israél be nga beʼe ésaa wop, nalé fe bone bap a binga bap e bone bemetôa Faraoñ a nga lôme na be beʼe nye. 
Be nga nyoñe fe mimbame biyeme miap a akum ese be nga bi e Kanaan. Nalé ate Yakob a nga ke Ejipte a mvoñe bôte jé ése. 
A nga ke Ejipte a bobefame bé, bendaé bé be ne befam, bengo bé a bendaé bé be ne bobebinga, a mvoñe bôte jé ése.
Biyôlé bi bobefam bʼIsraél be nga zu Ejipte, e mbie bi, Yakob a bobefame bé: E ntôle Yakob: Ruben. 
Bobefame be Ruben: Hénok, Palu, Esroñ a Karmi. 
Bobefame be Siméoñ: Yemuél, Yamin, Ohad, Yakin a Sôhar; a Saül, monafame ngone ya Kanaan. 
Bobefam be Lévi: Gerson, Kehat a Merari. 
Bobefam be Yuda: Er, Onan, Kéla, Pérét a Zéra; ve Er a Onan be nga wu e si ya Kanaan. Bobefam be Pérét be mbe: Etsroñ a Hamul. 
Bobefam be Isakar: Tôla, Puva, Yob a Kimrôn. 
Bobefam be Zabuloñ: Seréd, Elôn, a Yalél. 
Bobefame Léa a nga biaé Yakob e Padañ-Aram, nge ô vaa ngo jé Dina. Bobefame bé a bobebinga bé be mbe bese bôte mewôm melaa a belaa. 
Bobefam be Gad: Sifiôn, Hagi, Kuni, Hesboñ, Eri, Arôdi a Aréli. 
Bobefam bʼAzér: Yima, Yikva, Yikvi a Beria; a Sera kale jap. Bobefam be Beria: Héber a Malkiél. 
Bobefam be Zilpa, e mbe Laban a nga ve ngo jé Léa. A nga biaé be Yakob. Bese be mbe bôt awôm a besaman.
Bobefam be Rachél, minga Yakob: Yôsep a Bényamin. 
Manasé a Efrayim be nga bialé Yôsep Ejipte, e mbe Asnat, ngone Potiféra, ntuni ya tison On a nga biaé nye. 
Bobefam be Bényamin: Bela, Béker, Akbél, Géra, Naaman, Ehi, Rôk, Mupim, Hupim a Arde. 
Bobefam be Rachél, be nga bialé Yakob, e mbe le, bese bôt awôm a benyin.
Bobefam be Dan: Hukim. 
Bobefam be Néftali: Yatsél, Guni, Yétsér a Kilém. 
Bobefam be Bila, e nye Laban a nga ve ngo jé Rachél e mbe le; a nga biaé be Yakob, bese bôte zamgbwa.
E bôt be nga zu a Yakob Ejipte, be soʼo be émien, bese be mbe bôte mewôm mesaman a besaman, te lañe mimbom mi Yakob. 
Bobefam be Yôsep be nga bialé nye Ejipte: bôte bebaé. Bôte bese ya nda bôte Yakob be nga zu Ejipte be mbe mewôme zamgbwal.
Yakob a nga lôme Yuda ôsu, be Yôsep, na a ke yange nye Gôzen. Be nga kui e Gôzen; 
a Yôsep a nga tiñeti éwuluwulu jé bikabela a bet e Gôzen, a ke tôban ésaa wé Israél. Ve nné ane a nga yene nye, a nga wubane nye tyiñ , a a nga yôn ayap a tii nye tyiñ . 
Yakob a nga jô nye na: Me ntoo wu éyoñe ji, amu me yeneya asu dôé, a na ô ngenan ô vee. 
Yôsep a nga jô bobenyañe bé, nda bôt ésaa wé na: Ma zu bete na me ve Faraoñ ayemé, a ma ye jô nye na: Bobejañ a nda bôt ésaa wom e mbe be mbe Kanaan, be soya be ma. 
Bôte bete be ne bebaʼale mbame bone biyem, amu be ne beyale biyem, ba te soo mbame bone biyem a wu beta biyeme miap a biôme bise bi ne émbiap. 
Eyoñ awolo Faraoñ a ye loone mia da ye kui a ye jô na: Bisaé bienan bi ne jé. 
Mia ye yalane na: Bebo bisaé bôé be ne beyale biyem, aso bongô a kui den, avale bʼésaa bangan be mbe. Nalé ate e nye mia ye tabe e si ba loone Gôzen, amu bôte yʼEjipte ba vini bebaʼale mimbam mi bone biyem bese.
Yôsep a nga ke kate Faraoñ foé a jô nye na: Bobejañ a ésaa wom be soya Kanaan, a mbame bone biyeme wop a wu beta biyeme wop, a biôme bise bi ne émbiap, a e mbe bana be ne Gôzen. 
A nga nyoñe betane ya bobenyañ a zu liti be Faraoñ. 
Faraoñ a nga jô bobenyañ be Yôsep na: Za avale bisaé mia bo? Be nga yalane na: Bebo bisaé bôé be ne bebaʼale mbame bone biyem, avale bʼésaa bangan be mbe. 
Be nga beta jô Faraoñ na: Bi ne nsoone ya bo mintabe e si jôé, amu teke fe bidi ya di asu mbame bone biyem bebo bisaé bôé, amu zaé ja jeme mvé e Kanaan; vaʼa ñhe ngule na bebo bisaé bôé be tabe e Gôzen. 
Faraoñ a nga jô Yôsep na: Esoo a bobenyoñ ba te zu be wo. 
Si yʼEjipte é ne e mo môé; toʼé ésoo a bobenyoñ éfase si ja dañ abeñ. Be tabeʼe e Gôzen; a, nge wo yeme na bôte ya tabe be ndi be ne be be, teléʼé be ane bejôô mimbame biyeme miam.
Yôsep a nga zuu ésaa a liti nye Faraoñ; a Yakob a nga botane Faraoñ. 
Faraoñ a nga jô Yakob na: Mimbu yʼényiñe jôé mi ne miañembé?
Yakob a nga yalane Faraoñ na: Mimbu mi ényiñe jam tee ngum étabaʼa mi ne 130. Mimbu yʼényiñe jam mi mbe étun a abé , mi nji ke kui mimbu mi ényiñe bʼésaa bam, e nté be nga nyiñ tee ngum étabaʼa. 
Yakob a nga beta botane Faraoñ a kôlô vôm a mbe. 
Yôsep a nga jéé ésaa a bobenyañe bé éto, a nga ve be ngabe si e si yʼEjipte, éfase si ja dañ abeñ, e sii Ramzés, avale Faraoñ a nga bendé. 
Yôsep a nga ve biôm asu mebelan mʼésaa wé, me bobenyañe bé, me nda bôt ésaa wé ése, aval ane tañe bon é mbe.
Belet ya di é nji fe beta bo Ejipte ése, amu mfumbale zaé a mbe étua adit; Ejipte a Kanaan be nga wu amu mfumbale zaé. 
Yôsep a nga toʼé moné ase a mbe Ejipte a e Kanaan, mvol a fôn ése be mbe be Kusuk; a nga bo na be nyiñeli moné ate e nda Faraoñ. 
Eyoñe moné yʼEjipte a nyô ya Kanaan a nga man, bôte bese yʼEjipte be nga zu be Yôsep be jôʼô na: Vaʼa bia belet! Ye bia yiane wu ô too amu na moné a jeñemban? 
Yôsep nye na: Vaʼane mimbame biyeme mienan a ma ye ve mia belet, mvol a biyeme bienan, mbôlô moné a jeñemban. 
Be nga soo biyeme biap be Yôsep, a Yôsep a nga ve be belet, mvol a bikabela, mimbam mi bone biyem a beta biyem, a bijakas. Nalé ate a nga ve be belet mbu ôte mvol a mimbame biyeme miap mise.
Eyoñe mbu ôte ô maneya, be nga zu be nye, e mbu ô nga tôñe valé, a jô nye na: Bia ye bo te solé masa na moné a maneya, a na bi nga soo masa mimbame biyem, a liʼiya bia, asu masa, ve menyôle mangan a mesi mangan. 
Ye bia yiane wu ô lôô, biabebien a mesi mangan? Kuse bia a mesi mangan, mvol a belet, a bia ye bo belo be Faraoñ, bia a mesi mangan, vaʼa bia jôme ya bé si, ane bi ne ke ôsu a nyiñ a bo te wu, nalé ate mesi mangan ma ye bo te bo bilik. 
Yôsep a nga kuse mesi mese yʼEjipe asu Faraoñ, amu bôte yʼEjipte be nga kuan, môt ase afube dé, amu mfumbale zaé a mbe a bametaʼane be. Si é nga suʼulane bo e jôme Faraoñ. 
A nga ke a tooé bôt e bitison, ataté akuʼu di a kui di avoʼo ya minné mi si yʼEjipte. 
Ve a nji ke kuse mesi betuni, amu njôane Faraoñ éziñ ô mbe ô too mvoʼé asu betuni, e mbe be mbe be nyiñik amu njôane Faraoñ a nga jô mfaʼa wobe te. 
Yôsep a nga jô bôte na: Me maneya kuse mia den a mesi menan asu Faraoñ; mvoñ, asu denan, e nje nyô; mi ne nguleya futi mvoñ e mesi. 
Eyoñe nkôane bidi, mia ye ve Faraoñ ngabe tañe yʼété, mia ye nyoñe mengabe menyine mevok asu ya bé mefube menan, asu bidi bienan, bi bôte be too menda menan a bone benan. 
Be nga jô na: Wo bulane ve bia ényiñ! Bi biya mvolane masa a bia ye bo belo be Faraoñ. 
Yôsep a nga bo na jame te é tilibane ngume njôan, e ñwô ô tabeya a kui môse wu, asu mesi yʼEjipte: Ngabe tane ya nkôane bidi é ne asu Faraoñ; mesi betuni étam e mme me nji bo e ma me Faraoñ.
Israél a nga tabe Ejipte, éfuse si ya Gôzen. Be nga nyoñe je é bo énjap. Be nga fôé a bo abui abui. 
Yakob a nga nyiñ Ejipte mimbu awôm a zamgbwa; tañe mimbu ése yʼényiñe Yakob é mbe 147. 
Valé melu me Israél me nga lumbu memané; a nga loone mone wé Yôsep a jô nye na: Nge wo kômbô bo ma mbamba jam, ma yeʼelane wo na, futiʼi akule wo dôé abé dame si, litiʼi ma mvam a zôsôôô: ma yeʼelane wo na te jame ma Ejipte! 
Eyoñe ma ye wu, wo ye kôlô ma Ejipte a ke jame ma e soñe bʼésaa bam. Yôsep a nga yalane na: Ma ye bo e jame wo jô ma. 
Yakob nye na: Kane ma de ngana. A Yôsep a nga kane nye de ngana. Ane Israél a nga ve nye akéva a kute meboñe si abôlaʼa nlô yʼénoñe jé.
Eyoñe mam mete me maneya, be nga zu kate Yôsep na: Esoo wôé a kon. Ane Yôsep a nyoñe bobefame bé bebaé, Manasé a Efrayim. 
Be nga kate de Yakob na: Mone wôé Yôsep le a zu be wo. Israél a nga wute nguleya tabe tôtoo énoñe jé. 
Yakob a nga jô Yôsep na: E Zambe a ne Ngul ése a nga yené be ma e Luz, e Kanaan, a a nga botane ma. 
A nga jô me na: Ma nyô! Ma bo wo na ô fôé; ma ye fôlô wo a ma ye bo wo ézuʼu meyoñ; ma ye ve si nyô mvoñe bôte jôé, e mvuse jôé, é bo énjé nnôm éto. 
Eyoñe ji, e bobefame bebaé be nga bialé wo Ejipte te na me zuu be wo Ejipte, ba ye bo émbam; Efrayim a Manasé ba ye bo émbam, aval ane Ruben a Siméoñ. 
Ve bon ô nga biaé mvuse jap ba ye bo émbôé. Ba ye loone be môé e mvuse bobenyañ a ngabe si jap. 
Eyoñe me nga kui Padañ Aram, Rachél a nga wu a yeʼe be ma bi too dulu ya Kanaane zañ, teke ôyap a Efrata; e nne me nga jame nye valé, e zene ja ke Efrata, e nye a ne Bétléhém.
Israél a nga fombô bone be Yôsep a jô na: Bana be ne beza? 
Yôsep a nga yalan ésaa wé na: Bone bame le e mbe Zambe a nga ve ma vana. Israél nye na: Ma yeʼelane wo na: Boʼo na be subu ma bebé na me botane be. 
Valé mise mʼIsraél me ntoo adit amu nnôm; a nji fe bo nguleya yen. Ane Yôsep a nga bo na be subu nye bebé, a Israél a nga latane be anyu a wubane be. 
Israél a nga jô Yôsep na: Me nji boʼo me simesaʼane na ma ye beta yen asu dôé, ve Zambe a boya na me yen jaʼane mvoñe bôte jôé! 
Yôsep a nga vaa be mebo mʼésaa wé a kute meboñ asu é butu si. 
Wôna Yôsep a nga nyoñe bese bebaane: Efrayim mbo nnôm, e mbo ngal Israél, Manasé e mbo ngal Yôsep, ve mbo nnôme Yakob, e nde a nga zuu be bebé be nye. 
Israél a nga same wo ya mbo nnôme wé a beté wô e nlô Efrayim a mbe a dañe mongô, ve a nga beté wo ya mbo ngale wé e nlô Manasé; a mbe a tukaʼa yem aval a belane mo mé akôsa bo na Manasé a mbe ntôl. 
A nga botane Yôsep a jô na: Zambe, nyô bʼésaa bam Abraham a Izak be nga wulu asu dé, Zambe, nyô a ne mbaʼale wom ane me bialé a kui éyoñe ji,
éngele, nyô a nga kôté ma e mfaʼa abé ese, a botaʼane bobefame ba! Be loʼone be jôé dam a jôé bʼésaa bam, Abraham, a be fôék abui ézezañe si Ejipte nyô!
Yôsep a nga yene na ésaa a nga beté wo wé ya mbo nnôm e nlô Efrayim, a a ngaa wôʼô nalé abé . A nga bi wo ésaa wé na a vaa wô nlô Efrayim, a kee wô e wu Manasé. 
Yôsep nye ésaa wé na: Saa nalé, a ésaa wom, amu nyôna e nye a ne ntôl; betéʼé wo wôé ya mbo nnôm e nlô wé. 
Esaa a nga ben a jô na: Ma yeme nalé; nye fe a ye bo ngum ayoñe bôt, nye fe a ye bo beta môt; ve mone monyañ a ye bo beta môt a dañe nye, a mvoñe bôte jé, ja ye jalé meyoñ mese. 
A nga botane be môs ôte a jô na: Israél a ye botan a jôé dôé a jôʼô na: Zambe a boʼo wo ane Efrayim a ane Manasé! Nalé ate a nga telé Efrayim ôsu a Manasé. 
Israél a nga jô Yôsep na: Tame yen, me mbeme wu! Ve Zambe a ye tabe be mia, a bo na mi bulan e sii bimvame bienan. 
Ma ve wo ngabe jia yôp a dañe bobenyoñ, e nyô me nga nyoñ e mo Beamorééñ, a ngule ya nkpwaté mekône wom a élaé jam.
Yakob a nga loone bobefame bé a jô na: Sulaʼane vôme wua, a ma ye kate mia mam ma ye kui be mia melu ma zu.
Sulaʼane vôme wua, vôʼôlaʼan mia bobefame be Yakob! Vôʼôlaʼan Israél ésoo wônan!
Wo, Ruben, ntôle mone wom, ngule jam a bembômô ya ngule fame jam. Oyabe yôp mfaʼa ya éjijin, a ôyabe yôp mfaʼa ya éwôlô.
Ayok ane mendim, ve wo ye bo te dañe bôte bevok, ô nga ve énoñe jame mvin, éyoñ ô nga dañ été.
Siméoñ a Lévi, be ne bobenyañ, atyeñe dap e ne bivôle bi njet.
Nsisime wom ô boʼo te nyoñe ngap a ésoʼo jap, ôsimesane viam ô boʼo te fulan a nsulaʼane wop! Amu, ayoʼo dab été, be nga wôé môt a e mimbusa miab été, be nga tyiʼi minsône mebé mi beyôme benyak.
Ayaa dap e boʼo biyoʼé amu e ne njet, nalé fe mbia ñwôʼan ôlune wop amu a ne fe njet! Ma ye kandé be e Yakob été, a ma ye mialane be Israél été.
Yuda, wo bobenyoñ ba ye kute meboñe si ôsu viôé.
Yuda a ne étoñe ngbwengbwem, wo bet ô soʼok e vôme mimbim mi né, a mone wom! a nyiʼik meboñ, a bômbô si ane nnôme ngbwengbwem, ane ngale ngbwengbwem, za a ye bo na a kôlô si?
Ntum éjôé wo ye bo te kôlô Yuda. Nge ndeme môta metiñ e kôlô mebo mé zañ. Akekui Mesi a soya a meyoñ me bôte ke me veya nye mewôk.
A tiñeti éjakase jé afube mindik, a mona ngal éjakase wé a tiñeti nye afase ndik da dañ abeñ. A sôbe ngômesane jé e woon été, a alôʼô dé e metyi bibuma bi ndiʼi woon été.
Mise mé me ne évele a woon, a mesôñ mé éfumulu a menyañ.
Zabuloñ a ye tabe e bikôte bi mañ, a ye tebe ékôte mañ besitima, a minné mié mia ye limitan a kui mfaʼa ya Sidoñ.
Isakar a ne éjakas é ne mbamba éyekaʼa e nje ja bômbô e zañe mebemba mebaé.
A lôô na e vôm a bôô a ne mbamba vôm, a naa si ne abeñ. A vit étule jé e mbeʼe si, a ne ôlo yʼésaé.
Dañ a ye tyiʼi ayoñe dé mejô ane ayoñe da ya meyoñe yʼIsraél.
Dañ a ye bo nyo e zene yôp, akpwe ôsozen, a lôbôk biboʼos bi ékabela e nje mbebe wé a ku kayale ôtok.
Me too nyiane wôé ndi, a Nti!
Gad, nsamba bôt wo ye yametan a wosane nye, ve nye a ye sulan asu ya titane wô!
Abui bidi da ye bo e be Azér, a ye ve mbamba bidi bi njô bôt.
Néftali a ne ngale nkok a mate; a ye tote mbamba bifia.
Yôsep a ne éfaʼalé yʼélé é ne atek, éfaʼalé yʼélé é ne atek e fefelʼanjeñe mendim, mintyaé mia bet ôyabe yôp a dañ akak.
Be nga té nye ntañete, be nga wua nye akoñ élaé , bewua élaé be mbe besiñe bé.
Ve élaé jé é nga liʼi é too avale da, e mo mé me nga vebane ngu a mo me Ngungule Yakob; ajô te a nga suʼulane bobane mbaʼale, akôm Israél.
A Zambe ésoo, nyô a ye bo mvolô wôé; a Nyô a ne Ngul ése, nyô a ye botane wo, bibotane bia so yôbe ya môp, bibotane bia so édoʼo ya beta yee, bibotane ya mebé a abume nyia mon,
Bibotan bi ésoo bia dañe bibotane bi ba be nga nyoñe ma abum, akekui akuʼu ya minkôle mi too nnôm éto; bi boʼok e nlô Yôsep, e nlô njôô bobenyañ!
Bényamin a ne ze ja nyap; mametyé, a min e jôm a te bi a mamengôʼé, a kabe biôme ya nsa.
E ba ba bo meyoñ mʼIsraél awôm a mebaé e mbe le; a e jam ésaa wop a nga jô be nde le, a botaʼane be. A nga botane be, môt ase avale bibotane dé.
Wôna a nga ve be abendé di na: Me mbeme zu ke koone bimvame biam bi nga mane wu, jamane ma a beésa bam, e mbas akok ô ne afube yʼEfroñ, mone Hitit, 
e mbas akoʼo yʼafube Makpéla, bebé a Mamré, e Kanaan. E ne afub Abraham a nga kus e be Efroñ, mone Hitit, ane afube mesoñ. 
E nne be nga jam Abraham a Sara valé; e nne me nga jame Léa valé; 
afup a mbas akok ô ne été bi nga kuseban e be Behitit. 
Eyoñe Yakob a maneya ve bone bé mebendé, a nga beta bômbô si, a nga wu a ke koone bimvame bié bi nga mane wu.
Ane Yôsep a nga butubu asu ésaa yôp a latane nye anyu. 
Wôna Yôsep a nga bendé bevoʼo ya bebo bisaé bé be mbe bedokita na be kôme mbim ésaa wé, a bedokita be nga kôme mbim Israél. 
Jame te e nga sili môse mewôm menyin asu ya kôme mbim. Bôte yʼEjipte be nga yône nye môse mewôme zamgbwa.
Eyoñe melu mʼôlun me nga lôt, Yôsep a nga kobô bôte be too nda Faraoñ na: Nge me ne nguleya bi mvolane wu be mia: Kobaʼan Faraoñ, ma yeʼelane mia na: 
Esaa wom a nga bo ma me kane ngana na: Me mbeme wu! Wo ye jame ma e soñe me nga fak e Kanaan. Ajô te ma kômbô bete wé asu ya jam ésaa wom; mvus éte ma ye bulan. 
Faraoñ a nga yalane na: Betek a jamek ésoo wôé, avale a nga bo wo de na ô kane ngana.
Ane Yôsep a nga bet asu ya jam ésaa wé. Be nga bet a nye avale di: Bebo bisaé be Faraoñ bese, minnôm mi bôt mise ya nda jé, benyabôtô bese yʼEjipte, 
nda Yôsep ése, bobenyañ a nda bôt ésaa wé; be nga liʼi si ya Gôzen ve bone bap, mimbam mi bone biyem a mi beta biyem. 
Bemetôa a bebebe bikabela fe be nga bet a Yôsep, avale ya na nsamba te ôse ô mbe beta nsamba. 
Eyoñ be kuiya Atad, e nye a ne e Yordane yat, be nga bo éjamembim é ne ngu a adit, a Yôsep a nga bo awu mimôse zamgbwa asu duma ésaa wé. 
Bekananééñ be nga bo awu te e nseñ Atad a be nga jô na: Za awu e ne anen ana e be bôte yʼEjipte. Ajô te be nga yôlé vôm ate jôé na: Abél Mitsrayim e Yordane yat. 
Ane bone be Yakob be nga bo avale ésaa wop a nga bendé be. 
Bone bé be nga beʼe a kee nye e Kanaan a jame nye e mbas akok ô mbe afube Makpéla, afub Abraham a nga kuse be Efroñ, mone Hitit, ane afube mesoñ, bebé Mamré. 
Eyoñ a maneya jam ésaa wé, Yôsep a nga bulan Ejipte a bobenyañ a ba bese be nga bet a nye asu ya jam ésaa wé.
Eyoñe bobenyañe be Yôsep be nga yene na ésaa wop a wuya, be nga jô na: Ndôʼôtô Yôsep a ye suʼulane bo nsiñe wongan a bulane bia abé ese bi nga bo nye! 
Ane be nga lôme bôt be jô nye na: Valé a ngenane teke wu, ésoo a nga liʼi wo abendé na: 
Mia ye kobô Yôsep a jô nye na: Engôngo! Ma yeʼelane wo, jaméʼé abé mewôé me môt bobenyoñ be nga bo wo a mbia mboone wop, amu be nga bo wo abé ! Ajô te ma yeʼelane wo na jaméʼé abé bebo bisaé be Zambe ésaa wôé be nga bo wo éyoñe ji. Yôsep a nga yôn éyoñe be nga kobô nye nalé. 
Bobenyañe bé bebien be nga zu ku nye mebo a jô na: Bia ba, bebo bisaé bôé. 
Yôsep a nga jô be na: Te mia ko woñ; bebela na, ye me ne éjiane Zambe? 
Mi nga bôndé feʼe ya bo ma abé , Zambe a nga kôñelane je na é bo mvaé, asu ya tôé jam da bobane môse wu, a asu ya nyii ényiñ ayoñe bôt e nʼabui. 
Eyoñe ji ñhe te mia ko woñ, ma ye ve mia mam mese mia kômbô a bone benan; a nga volô be minlem nkoban a nga kobô minleme miap.
Yôsep a nga tabe Ejipte, émien a nda bôte jé, a nga nyiñe mimbu 110. 
Yôsep a nga yene bone bʼEfrayim a kui miaé lale; a bone be Makir, mona Manasé, be nga bialé meboñe mé yôp. 
Yôsep a nga jô bobenyañe bé na: Me mbeme wu! Ve Zambe a ye bo jam éziñ asu denan teke selan, a ye bo na mi bet mi kôlôʼô Ejipte a ke e si a nga kaʼa Abraham, Izak a Yakob a nkanane ngana. 
Yôsep a nga bo na bone bʼIsraél be kane ngana be jôʼô na: Zambe a ye bo jam éziñ asu denan teke selan, a mia ye bete bivese biam ôyabe va.
Yôsep a nga wu a too mimbu 110. Be nga kôme mbime wé a be nga futi wô éwolo été Ejipte.
Ruben, Siméoñ, Lévi, Yuda, 
Yisakar, Zabuloñ a Bényamin. 
Dañ a Naftali, Gad, Azér. 
Abime bôt ese e nga bialé e be Yakob e mbe bôt mewôme zamgbwa; ve Yôsep a mbe Ejipte. 
Ane Yôsep a nga wu a bobenyañ bé bese a miaé bôte wé ôse. 
Ane bôte yʼIsraél be nga biaé a fôé, a bo abui a dañe dañe bo ngu, a jaé si yʼEjipte. 
Mfefé njô bôt ô nga tebe Ejipte ô nji ke yeme Yôsep. 
Ane mfefé njô bôte ôte ô nga jô bôte ya si jé na: Mi lôô bôte yʼIsraél be ntoo abui a ngu a dañe bia, 
zakan bi bôndane feʼe ya séʼé tañ bôte jab é bo te beta bo abui. Amu nge bita bia kui, be ne lat a besiñ bangan a wosane bia, be suʼulane kôlô nge nyoñe si jangan. 
Ane be nga telé be bivet bisaé bitibelaʼa na bi ve be bisaé bi ne ayaé ya bo. Ane be nga ve be ésaé ya lôñe Faraon bitisone ya naane akum e Pitom a e Ramzés. 
Abim be nga tibili be, abime te fe Israél a nga fôé a yiane Ejipte ese. 
Ane bôt yʼEjipte be nga tibili ba ya Israél alo a njet ése. 
Enyiñ jab ve bo atyi a ayô amu mfaʼane tyia a mbiban brik, ô laté fe a ésaé ése ya mefup. Bôte ya Ejipte be nga tibili be a mevale mesu bisaé mese me ne ayaé. 
Ane njô bôt yʼEjipte a nga kobô e binga be nga bo ésaé ya bialé binga Beébre be mbe môé na Sifera a Pua na: 
Eyoñ mia bialé binga Beébre a fombô be éyoñ be too e bito ya abiaé yôp, nge mon a ne fam a yiane wu, nge a ne minga a yiane nyiñ. 
Ve bedokita be binga ba be mbe beko Zambe woñ, be nji bo njôane njô bôt mewôk, be ve nyii e bobefam ba bialé. 
Nde njô bôte ya Ejipte a nga loone be a sili be na: Amu jé avale mboone di? Mia nyii bobefam amu jé? 
Ane be nga yalan Faraoñ na: Binga Beébre be nji bo ane ba ya bôte ya Ejipte. Be ne biwôlô amu ba biaé e zen te na be kui e be bebialé binga. 
Ane Zambe a nga botane bedokita be binga bete, a Israél a nga fôé a dañe bo ngu. 
Amu bedokita be binga ba be nga ko Zambe woñ, nde a nga botane fe menda me bôte map. 
Ane Faraoñ a nga suʼulane bendé ayoñe dé ese na: Monafam ase a ye bialé, mia ye wua nye ôsôé, a mia ye nyii mona minga ase.
minga ate ve nyoñe abum a biaé monafam. Amu a nga yeme na a ne abeñe mon, nde a nga solé nye tañe ngon éla. 
Eyoñ zen ya beta solé nye é boya momo, a nga nyoñ nkoé nden a dube wô a afib bivindi meyañ ma tibetan e mo. Ane a nga bôé mon été, a nyoñe nkoé ôte a ke bôé wô e nsaʼa ôsôé ézezañ bone bilé été. 
Ane kale mone nyô é nga tebe ôbe ôyab a yangeʼe yen e jam da ye kui e be mon ate.
Ane ngon Faraoñ é nga ke ôsôé na a ke woban ba be bengon be binga ba baʼale nye nsamba. Bengone be binga ba be kele ba wulu nsaʼa ôsôé, ane ngon Faraoñ é nga yene nkoé nden ô bôô ézezañ bone bilé; nde a nga lôme mbo ésaé minga wé na a ke nyoñe wô. 
Ane a nga kui wô a yene mone mona fam a yônôk. Ane a nga ko nye éngôngo a jô na a ne wua ya bon Beébre! 
Ane kale mone mone nyô é nga sili ngon Faraoñ na: Ye me ke loone wo mbaʼale mon e be binga ya Beébre, nyô a ne nyia mon ate? 
Nde ngon Faraoñ é nga yalan nye na, kelek. Ane mona minga ate a nga ke a loone nyia mon ate émien. 
Ane ngon Faraoñ é nga jô nyia mon ate na: Kelee mone nyô a nyia ma nye mebé; ma ye yaʼane wo e tañe jôé. Ane a nga ke nyoñe mon a nyia nye mebé. 
Eyoñ mon a nga bo ôbeʼebek, nde minga a nga baʼale nye a nga kee nye e be ngon Faraoñ. Ane a nga nyoñe nye ane mone wé émien a yôlé nye jôé na Môze, amu a nga jô na me nga nyoñe nye e mendim.
Ayab éyoñ e lôteya, ane Môze a nga bo nya môtô. Môs éziñ a nga kôlô nda njô bôt na a ke a jome bobenyañ. Ane a nga yene ngule bisaé be nga bo, a yene fe môte ya Ejipte a bôme mone Hébre, wua ya bobenyañ bé. 
Ane a nga fombô li a li. Eyoñ a boya te yene môt, ane a nga wôé môte yʼEjipte a solé mbim e nseleʼe si. 
E môse baa, ve beta ke jome bobenyañ a koone befam bebaé ya Beébre be juʼan. Ane a nga sili nyô a nga ku étom na: Amu jé wo bôme monyoñ? 
Môte nyô ve yalane Môze na: Za a nga telé wo évet a ntyiʼi mejô wongan? Ye wo kômbô fe wôé ma ane ô nga wôé môte ya Ejipte? Ane Môze a nga ko woñ a simesan e nleme wé été na bôt be yemeya foʼo ajô ñwôane môte di. 
Eyoñ Faraoñ a nga yem e jam e nga boban, ane a nga jeñe na be wôé Môze. Ve Môze a nga tub a ke sobô e Madian e fefele anjeñ. 
Ntuni ya Madian a nga bili bobebinga zamgbwa; ane be nga zu laé mendim a jalé beta bilabaʼa ya ve mbam biyem ésaa wob mendim. 
Ve bebaʼale mimbam biyem mi bôt bevok be nga titane be. Nde Môze a nga tebe tetele a volô be, a ve mbame wob mendim. 
Eyoñ be nga bulan e be ésaa wob Reuél, ane a nga sili be na: Jé ja te bo na mi jiʼa so e môse wu? 
Nde be nga yalane nye na: Môt éziñ ya Ejipte nye a te kôté bia e mo bebaʼale bevok, e nye fe a te laé bia mendim a nyuu me e mbame wongan. 
Ane ésaa wob a nga sili be na: Môte ya Ejipte ate a ne vé? Amu jé mia te liʼi nye? Loʼone nye bi ve nye jôme ya di.
Ane Môze a nga kañese tabe e be môt ate. Ane môt ate a nga ve Môze ngo jé jôé na Séfôra a luʼu je. 
Ane Séfôra a nga biaé mona fam; ane Môze a nga yôlé nye jôé na Gérschom, amu a nga jô na: Me ne ntabe éza si.
Ayab éyoñ e lôteya, ane njô bôte ya Ejipte a nga wu, bôte ya Israél ke be kele ôsu a tôbane étibelaʼa e miñyôn été. Ane ñyône wob ô nga bet a kui e be Zambe. 
Ane Zambe a nga wôʼô mintate miap. Ane a nga simesane élat jé a nga bo a Abraham, Izak a Yakob. 
Nde a nga fombô Israél a bu fek ajô mbia éto wop.
Ane éngele Nti a nga yené e be nye e nkabaʼa nduan été, ézezañ ntut. A nga yen a kame na ntut ô yôñôk ve te dik. 
Nde Môze a nga jô na: Me tame ke e fefele zen a subu bebé a yene e beta jame nyô na ntut wo bo te dik ve ô yôñôk. 
Eyoñ Nti a nga yen ane a subu, ane a nga loone nye ézezañ ntut a jô na: A Môze! A Môze! Môze na: Me nyô! 
Nti na: Te subu bebé va, vaʼa fe bikôndé e mebo môé, amu e vôm ô tele le a ne si ya étyi. 
Ane a nga jô na: Me ne e Zambe ésaa wôé, a nyô Abraham, Yizak a Yakob. Ane Môze a nga solé asu dé amu a nga ko woñ ya fombô Zambe. 
Ane Nti a nga jô na: Me yeneya foʼo e beta njuk ayoñ dam da tôbane de Ejipte me wôʼôya fe ñyône wob amu ba ba tibili be a amu ma yem njuʼu wop. 
A me siseya na me kôté be e mo me bôte ya Ejipte a vaa be si éte, a kee be si é ne mvaé a anen, e si menyañ a wôé bia len, e si Beamorééñ, Beférézieñ, Behévieñ a Beyébuzieñ. 
Ô lôô ñyôn bôte ya Israél ô kuiya e be ma, a naa me yeneya étibelaʼa bôte ya Ejipte ba tibili be. 
Ajô te éyoñ ji zaʼak me lôme wo e be Faraoñ ô bo ayoñ Israél dam na e kôlô Ejipte. 
Ane Môze a nga jô Zambe na: Me ne za ane me ne ke e be Faraoñ a vaa Israél Ejipte? 
Ane Zambe a nga jô nye na: Bia wo bia ye bo nsamba a e ndeme jam e mfaʼa wôé nje nyôna na éyoñ ô boya ayoñ dam e kôlô Ejipte, mia ye kañe ma e nkôle wu yôp. 
Ane Môze a nga jô Zambe na: Ô lôô ma ye ke e be bôte ya Israél a jô be na e Zamba bʼésaa benan a lômeya ma e be mia. Ba ye sili me na: E jôé dé é ne za? Ma ye yalane be aya? 
Ane Zambe a nga yalane nye na: Me ne e nyô me né. A nga jô fe na: Avale di nde wo ye jô Israél na: E Nyô me né a lômeya ma e be mia. 
Zambe a nga beta fe jô Môze na: Avale di wo ye jô Israél na: Nti, e Zambe bʼésaa benan, e ZambʼAbraham, Yizak a Yakob a lômeya ma e be mia: E jôé dam nde le a kui e nnôm éto, a jôé dame éte nde ba ye loone ma a kui miaé mi bôt mise. 
Kelek a sulane bemvendé ya Israél a jô be na: Nti, e Zamba bʼésaa benan, e ZambʼAbraham, Yizak a Yakob a nga yené e be ma a jô na: Me zuya foʼo jome mia a yene e jam bôte ya Ejipte ba bo mia. 
A me jôya na: Ma ye bo mia mi kôlô Ejipte e vôm mi too e minjuʼu été, a kee mia e si Bekananééñ, Behétieñ, Beamorééñ, Beférézieñ a Beyébuzieñ, e si menyañ a wôé bia len. 
Ba ye vôʼôlô e tyiñe jôé a wo ye ke a bemvendé ya Israél e be njô bôte ya Ejipte, a mia ye jô nye na: Nti, Zamba Beébre a nga yené e be bia: ajô te éyoñe ji bia yeʼelane wo na ô suu bia bi ke e dulu afan été nté dulu melu mela, wôna bia ye tyiʼi Nti e Zambe wongan mimvean ba diʼi e nduan. 
Ma yeme na njô bôte ya Ejipte a ye bo te suu mia toʼo na wo ô ne ngul ô ne. 
Ma ye same e wo wom a bôm Ejipte a bitua bi mam ma ye bo ézezañ jé. Eyoñe te a ye suʼulane suu mia mi ke. 
Ma ye bo na ayoñ dam e yene mvam e be bôte ya Ejipte; éyoñ mia ke mia ye bo te kee mo zesé. 
Minga ase a ye sili nyô a ne nye bebé a nyô a too e nda jé biôm bi ne mboon a silba a bi bi ne mboon a mvot, nalé fe mengômesan mme mia ye jalé bobefam a bobebinga benan, a mia ye nyoñe biôm bite e be bôte ya Ejipte.
Ane Nti a nga jô Môze na: Jé ô bili e wo le? Ane Môze a nga yalane na: Ntum. 
Ane Nti a nga jô nye na: Wuʼa wô si, ane a nga wua ntume si, wô ve veñesane nyo; ane Môze a nga mate ôsu ya nyo éte. 
Nde Nti a nga jô Môze na: Same e wo wôé a bi je ôkot; ane a nga same wo wé a bi je: Nde é nga bulan bo ntum e wo wé été. 
Nalé ba ye buni na Nti, e Zambe bʼésaa bap, e Zambe Abraham, Yizak a Yakob, a nga yené e be wo. 
Ane Nti a nga beta jô nye na: Some wo wôé e tôé jôé, ane a nga some wo wé e tôé jé; ane a nga vaa wô a ô lôô wo wé ô ntoo zam ne nyaññ, éfumulu ane sut. 
Ane a nga jô na: Some wo wôé e tôé, ane a nga some wo wé e tôé, a beta vaa wô a ô lôô ô nga bulane bo ane minsône mié. 
A ye bo na nge be bo te buni wo a nge ba ye bo te wôk amu ndem ôsu, ba ye buni amu ndeme baa. 
Nge ba bo te buni mendem mana mebaé, a bo fe te wôʼô tyiñe jôé, wo ye nyoñe mendim ya ôsôé a sôé me e nkôte si: Mendim mete ma ye veñesane metyi.
Ane Môze a nga jô Nti na: Ôé a Nti! Me nji bo môt a ne ôyem éveves, a jame te e nji taté ma angôʼé, nge ôjan, nge ke nté ane ô kobôô mbo ésaé wôé, amu anyu a ôyeme viam bi ne adit. 
Ane Nti a nga jô nye na: Za a nga ve môt anyu? Za a toé môt mvuk nge ndok, za a bo nye na a yen nge tabe ndim, ye sa ma Nti? 
Kele ñhe éyoñe ji amu bia anyu dôé bi ne nsamba, a ma ye yeʼele wo e jam wo yiane kobô.
Ane Môze a nga jô na: Ôé a Nti! Ma yeʼelane wo na lôme nkobô te a môt wo kômbô lôm. 
Ane Nti a nga yaa Môze a jô nye na: Ye monyoñ Aron, mone lévit a nji bo? Ma yeme na a ye kobô tyiʼibi. E nye fe le a zu tôbane wo. Eyoñ a ye yene wo a ye dañe vak. 
Wo ye kobô nye a futi mejô ma anyu dé; bia anyu dé a éndôé bia ye bo nsamba; a ma ye yeʼele mia e jam mia yiane bo. 
A ye kobô bôt e señe jôé; nye a ye bo anyu dôé a wo ye bo nye ane zambe . 
Nyoñe ntume wu e wo wôé été ñwô te wo ye bo wô bitua bi mam.
Ane Môze a nga bulan e be Yétrô ntyi wé a jô nye na: Me nga zu bulan e be bobejañe bam be ne Ejipte a yen nge be ngenan be vee. Ane Yétrô a nga jô nye na: Kele mvoʼé . 
Ane Nti a nga jô Môze valé a ngenan Madian na: Kelek a bulan Ejipte, amu bôt bese be nga jeñe ényiñe jôé be wuya. 
Ane Môze a nga nyoñ e minga wé a bone bé; ane a nga toé be éjakase yôp; nde a nga bulane Ejipte. Ane Môze a nga nyoñe fe ntume Zambe e wo wé été. 
Ane Nti a nga jô Môze na éyoñ wo ye kôlô a bulan Ejipte, ô simesaʼan bitua bi mam bise me nga ve e wo wôé ngule ya bo, a ô boʼo bie asu Faraoñ; ve ma ma ye bo nleme wé ntip, a a ye bo te suu bôt. 
A wo ye jô Faraoñ na avale di nde Nti a jô na: Israél a ne ntôle mone wom. 
Ma jô wo na suʼu mone wom ane a ye bo ma ésaé. Ve nge wo bene suu nye, ma ye wôé mone wôé, e ntôle mone wôé. 
A nga bo na e vôm be nga bômbô zen , Nti a nga wua nye mo nyô a kômbô wôé nye. 
Ane Séfôra a nga nyoñ akoʼo señ a tyiʼi mone wé atyel. Ane a nga nambe mebo me Môze a atyele te a jô na: Ô ne ma nnôme metyi. 
Amu nsuan Nti a nga suu Môze nde Séfôra a nga jô Môze na: Ô ne ma nnôma metyi amu ntyiʼan atyel. 
Ane Nti a nga jô Aron na: Kele tôbane Môze e nkôte si. Ane a nga ke a tôbane Môze e nkôle Zambe a wubane nye. 
Ane Môze a nga kate Aron mejô mese Nti a nga kalane nye a mendem mese a nga bendé nye. 
Nalé Môze ba Aron be nga ke a sulane bemvendé bese ya Israél. 
Ane Aron a nga kate mejô mese Nti a nga kobô Môze a bo fe mendem e mise me bôt bese. 
Nde ayoñ ese e nga buni. Ane be nga nyoñ foé na Nti a zuya jome bôte ya Israél a naa a yeneya fe éngôngole jap: ane be nga kumbu si a kañe nye.
Ane Faraoñ a nga jô na: Za a ne Nti e nyô ma yiane vôʼôlô e tyiñe jé a suu Israél? Me nji yeme Nti, nalé fe na ma ye bo te suu Israél. 
Ane be nga yalane na: Zambe Beébre a nga yené e be bia. Bia yeʼelane wo na: Suʼu bia bi ke e fé été e nté dulu melu mela, bi tyiʼi Nti, e Zambe wongan biôm, a za bibi bia a ébubua ôkon éziñ nge ke nkpwaté mekôn. 
Ane njô bôte yʼEjipte a nga jô be na: A Môze a Aron amu jé mia vaa bôt e bisaé biap? Kelan bisaé bienan! 
Ane Faraoñ a nga jô na: Tame yen, éyoñ bôt be ntoo abui e si nyô ana, éyoñe te mia kômbô na be tabe si te beta bo bisaé biap. 
Amôs ôte ôbien Faraoñ a nga bendé bivet bisaé, bi bi bôte yʼEjipte a bi bôte ya Israél a bendé be na: 
Mia ye bo te beta kôane bôt bikumba biloʼo ya bibi brik avale mi nga bo biyoñ ya mvus; bebien be kelek a kôane bie. 
Ve mia ye yemete be be ke ôsu a bo abime brik be nga taté bo be boʼok; mia ye bo te séʼé tañ éte amu be ne minleles a amu ajô te ba yôn a jô na: Bi tame ke tyiʼi Zambe wongane biôm! 
Be betéʼé bôte bete adite bisaé, éyoñe te ba ye bi jame ya bo a bo te beta nyoñe ngab e nkobô minsose wu. 
Nalé ate bivete bise, bi ne anen a bi bi ne tyôtyoé bi nga ke a jô bôte na: Avale di Faraoñ a jô na: Ma ye bo te beta ve mia bikumba bilok. 
Miabebien kela jeñan biloʼo bite e vôm mi ne nguleya yene bie, amu ba ye bo te séʼé abime ésaé mia yiane bo toʼo na ve mon abim. 
Ane bôte ya Israél be nga mialan e si ése ya Ejipte a nyoñ bikum minkendeʼe bilok éjiane mimbom bikumba bilok asu ya bibi brik. 
Ane bivet bi nga tindi be be mane ésaé ya môs ôse avale fe ane éyoñ be nga belan bikumba bilok. 
Be nga bôm toʼo na bivet bi mbe bôte ya Israél mbie bi mbe bôte ya Ejipte be nga telé na bi jôô bôte ya Israél be jôʼô na: Amu jé angôʼé mi nji bo abime brik be nga tiñeti mia na mi bo avale mi nga taté boʼo mi boʼok? 
Ane bivet bi mbe bôte ya Israél be nga ke soman de e be Faraoñ a jô na: Amu jé wo tibili bebo bisaé bôé avale di? 
Be nji beta ve bebo bisaé bôé bikumba bilok, ve ba jô bia na: Bibaʼan brik! Ajô te ba bôm bebo bisaé bôé, a bôte ya ayoñ dôé mbe be ne mekua. 
Ane Faraoñ a nga yalane na: Mi ne minleles! Amu ajô te mia jô na zaʼan bi ke ve Nti mimvean! 
Eyoñe ji bulaʼan ésaé jenan; ba ye bo te ve mia bikumba bilok, ve mia ye bibi abime brik e ne mia ntiñetane na mi bibi. 
Bivet bi mbe bôte ya Israél bi nga yene njôane wuna na mia ye bo te séʼé e tañe brik mia ve môs ôse zene ya veñesane be be bo bingôngol. 
Eyoñ be kôlôya be Faraoñ, ane be nga beta ke koone Môze ba Aron e vôm be mbe be yangeʼe be. 
Ane be nga jô be na: Nti émien a fombôʼô mia a tyiʼi mia ajô, amu mi boya bia bi yené e mbia be biôm e mise me Faraoñ a bebo bisaé bé. 
Ane Môze a nga bulan e be Nti a jô nye na: A Nti! Amu jé ô boya ayoñe di abé ! Amu jé ô nga lôme ma? 
Amu nté ane me nga zu e be Faraoñ a kobô nye, a jôé dôé, a ke ke ôsu a bo e bôte ba abé : ve wo ô nji kôté e bôte bôé.
Ane Zambe a nga kobô Môze a jô nye na: Me ne Nti, 
me nga yené e be Abraham, Yizak a e be Yakob aval ane e Zambe a bili ngulʼése; ve be nji yeme ma a nya jôé wom nye a ne Nti. 
Me nga bo fe élate jam a be na me ve be e si ba loone Kanaan; si e vôm mi nga lôt abe melu a suʼulan bo mintabe. 
Ajô te me wôʼôya mintat bôte ya Israél a étibelaʼa bôte ya Ejipte ba tibili be: Eyoñe ji me simesaneya élate jam. 
Ajô te kate bôte ya Israél na: Me ne Nti, ma ye kôté mia e ngule bisaé bôte ya Ejipte ba ve mia; ma ye kôté mia a ngule ya e wo wom a mintyiʼan mejô mi ne anen. 
Ma ye nyoñe mia na mi bo e bôte bam. Ma ye bo e Zambe wônan a mia ye yeme na me ne Nti e Zambe wônan, nyô a kôté mia e ngule bisaé bôte ya Ejipte ba ve mia. 
Ma ye bo na mi nyiin e si me nga kalane wo wom na ma ye ve je Abraham, Yizak a Yakob; ma ye ve mia je, ma, Nti, é bo e jôme jenan. 
Nalé ate nye Môze a nga kobô bôte ya Israél: ve be nga bo te vôʼôlô Môze amu ôjejaʼa wob a amu mbia éto belo wop. 
Ane Nti a nga kobô Môze a jô nye na: 
Kelek a kobô Faraoñ njô bôte ya Ejipte na, a suu bôte ya Israél be kôlô e si jé. 
Ane Môze a nga yalan asu be Nti na: Israél a bene wôʼô ma, ngumane ke Faraoñ a ye wôʼô ma aya me too adit anyu? 
Ane Nti a nga kobô Môze ba Aron a ve be mebendé ma fombô Israél a Faraoñ, njô bôte ya Ejipte mfaʼa ya vaa be Ejipte.
Bivet ya menda me bôte mab e mbie bi: Bone be Ruben e ntôle mone Israél, Enok Paloñ, Etsroñ a Karmi. Menda me Ruben e me le. 
Bone be Siméoñ: Yémuél, Yamin, Ôhad, Yakin, Sôhar a Saül e mone ngone ya Kanaan a nga biaé. Menda me bôt me Siméoñ e me le.
Biyôlé bi bone be Lévi a menda me bôte mab mbie bi: Gérschon, Kehat a Mérari. Lévi a nga tabe mimbu ntet a mewôm mela a zamgbwa.
Bone be Gérschon: Libni a Siméyi a menda me bôte map. 
Bone be Kehat: Amram, Yitsehar, Ebroñ a Uziél. Kehat a nga tabe mimbu ntet a mewôm mela a mila. 
Bone be Mérari: Mali a Musi: Menda me bôt me Lévi a memvoñ me bôte mab e mme le. 
Ane Amram a nga luʼu Yôkébéd ésanga wé, nde a nga biaé nye Aron ba Môze. Amram a nga tabe mimbu ntet a mewôm mela a zamgbwa. 
Bone be Yisear: Koré, Néfeg a Zikri. 
Bone be Uziél: Misaél, Elsafan a Sitri. 
Ane Aron a nga luʼu Eliséba, ngone Aminadab a kale Nason a nga biaé nye Nadab, Abihu, Eléazar a Itamar. 
Bone be Koré: Asir, Elkana a Abiasaf; menda me bôte me Koré mme le. 
Ane Eléazar e mone Aron a nga luʼu ngone jia ya bengon be Putiél, nje é nga biaé nye Pinehas. Minlô mi bôte ya mvoñe Lévit aval ane menda me bôte mab me né mmie le. 
Aron ba Môze mbe le Nti a nga jô na: Boʼone na bôte ya Israél be kôlô Ejipte aval ane minsamba miab mi né. 
Mbe bete be nga bo be kobôʼô Faraoñ njô bôte ya Ejipte ajô mvaane bôte ya Israél Ejipte.
Melu Nti a nga kobô Môze Ejipte, 
ane a nga jô nye na: Me ne Nti, kobôʼô Faraoñ njô bôte ya Ejipte e mam mese me kobôya wo. 
Ane Môze a nga yalane asu be Nti na: Me nyô, e môt a ne te yeme nkobô, nne Faraoñ a ye wôʼô ma aya?
Wo ye jô mam mese ma ye bendé, a Aron, monyoñ, a ye baʼalane me e be Faraoñ, nalé a ye suu bôte ya Israél be kôlô si jé. 
A ma ye bo e nleme Faraoñ ntip, a ma ye bo mendem a bitua bi mam biam Ejipte. 
Faraoñ a ye bo teke wôʼô mia. Ma ye same wo wom Ejipte a ma ye bo na minsamba miam, e bôte bam, Israél, be kôlô Ejipte a ngule beta mintyiʼan mejô. 
Bôte ya Ejipte ba ye yeme na me ne Nti éyoñ ma ye same wo wom Ejipte a vaa bôte ya Israél ézezañ jap. 
Ane Môze ba Aron be nga bo ane Nti a nga bendé be: nalé be nga bo. 
Môze a nga too mimbu mewôme muam a Aron mimbu mewôme muam a mila éyoñ be nga kobô Faraoñ. 
Ane Nti a nga jô Môze ba Aron na 
nge Faraoñ a kobô mia a jô mia na: Boʼone étua jam! Wo ye jô Aron na: Nyoñe ntum a wua wô ôsu Faraoñ a wo ye veñesane nyo. 
Ane Môze a Aron be nga zu e be Faraoñ, nde be nga bo ane Nti a nga bendé be. Ane Aron a nga wua ntume ôsu Faraoñ a bebo bisaé bé: Ane ô nga veñesane nyo. 
Ane Faraoñ a nga loone beyeme mam, mingbwengbwee a bebo mesimba ya Ejipte: ane be fe be nga bo ane Môze ba Aron be nga bo, ve be belaʼane mezen me ne ndimba a ayaé ya yem e be bôte bese. 
Ane be nga wua mintume miab e si, mi ve veñesane benyo. Ve ntume Aron ô nga mane mine émiap. 
Ve nleme Faraoñ ô nga bo ntip, teke vôʼôlô be avale Nti a nga jô.
Ane Nti a nga jô Môze na: Nleme Faraoñ ô ne ntip, a nji kômbô suu bôt; 
kele e be Faraoñ mametyé amu ô lôô a ye kui a ke ôsôé; éyoñe te wo ye ke tôbane nye nsaʼa ôsôé ô bili fe ntum ô nga veñesane nyo e mo. 
Eyoñe te ñhe wo ye jô nye na: Nti, e Zamba Beébre a lômeya ma e be wo a jôʼô na: Suu bôte bam be ke bo ma ésaé e fé été; ve wo, akui éyoñe ji, ô nji vôʼôlô ma. 
Avale di nde Nti a jô na: E zene nyô nje wo ye yeme na me ne Nti, ô lôô ma ye bibi mendim ya ôsôé a ntum me bili mo, a ma ye veñesane metyi. 
E kos é ne ôsôé ja ye wu, a ôsôé wo ye nyum abé , a bôte ya Ejipte ba ye bo te fe ngul ya nyu mendim ya ôsôé. 
Ane Nti a nga jô Môze na: Jôʼô Aron na, nyoñe ntume wôé a same wo wôé e mendim ya Ejipte: Ataté atôñ mendime dap, e mimbale ya beta ôsôé wop, e bitam bi kose biab akui e mevale mendim mese yôp: mese ma ye veñesane metyi. Metyi ma ye yiane si ése ya Ejipte akui bilabaʼa bi ne mboon a bilé nge a mekok . 
Ane Môze ba Aron be nga bo ane Nti a nga bendé be. Aron a nga bete ntum a bibi mendim me mbe ôsôé e mise me Faraoñ a bebo bisaé bé; ane mendim ya ôsôé me nga veñesan metyi. 
E kos é mbe e mendim ya ôsôé é nga wu, a ôsôé ôbien ô nga nyum abé , bôte ya Ejipte be nji bo ngul ya beta nyu mendim ya été, a metyi me nga yiane si ése ya Ejipte. 
Ve bebo mesimba ya Ejipte be nga bo fe avale te, be belaʼan mezene mab me ne ndimba a ayaé ya yem e be bôt bese. Ane nleme Faraoñ ô nga bo ntip: a nji vôʼôlô be avale ane njôane Nti ô mbe. 
Ane Faraoñ a nga bulane e nda jé a bo teke nyoñe jame te ngap. 
Ane bôte bese ya Ejipte be nga faʼa menjeñ mendim ya nyu e mefôla ya beta ôsôé wop, amu be nji bo ngule ya beta nyu mendim ya beta ôsôé ate. 
Eyoñ Nti a maneya ndaman beta ôsôé ate, mingum mi môs mila mi nga beta lôt.
Ane Aron a nga same e wo wé e mendime ya Ejipte; ane minkongo mi nga bet a yiane si ése ya Ejipte. 
Ane bebo mesimba be nga bo fe avale te a mezene mab me ne ndimba a ayaé ya yem e be bôte bese; ane be nga bo na minkongo mi bet e si ya Ejipte. 
Nde Faraoñ a nga loone Môze ba Aron a jô be na: Yeʼelane Nti na a vaa minkongo be ma e be bôte bam, éyoñe te ma ye suu bôte na be ke tyiʼi Nti biôm. 
Ane Môze a nga jô Faraoñ na: Njô bôt a nyoñe duma! Eyoñ évé wo kômbô na me yeʼelane ajô dôé? Ajô bebo bisaé bôé a di bôte bôé na Nti a vaa minkongo be wo a menda môé? Mia ye liʼi foʼo ve e beta ôsôé wônan. 
Faraoñ a nga yalane na: Akiti. Môze nye na: Ane wo sili, nalé a ye boban, ajô te wo ye yeme na teke jôm é ne veʼan Nti, e Zambe wongan. 
Minkongo mia ye kôlô e be wo a menda môé, e be bebo bisaé bôé a e bôte bôé mia ye liʼi foʼo ve e beta ôsôé wônan. 
Ane Môze ba Aron be nga kôlô be Faraoñ. Ane Môze a nga yôn e be Nti ajô minkongo a nga zuu de ayaa e be Faraoñ. 
Ane Nti a nga bo ane Môze a nga sili nye; nde minkongo mi nga mane wu e menda été a e minseñ, a mefup. 
Ane be nga kôane mie mevis: Nde ényum é nga yiane ngume si. 
Ve éyoñ Faraoñ a biya awoʼon, a nga bo nleme wé ntib a bo te vôʼôlô Môze ba Aron avale Nti a nga jô.
Ane Nti a nga jô Môze na; jôʼô Aron na: Same ntume wôé a bibi mbuluʼu ya si; mbuluʼu te wo ye veñesane binyônyoñ e si ése ya Ejipte. 
Nde be nga bo nalé: Môze a nga same wo wé ô bili ntum a bibi wô e mbuluʼu ya si: Ane mbuluk ô nga veñesane binyônyoñ a yandane e nyôle bôt a betit, Mbuluʼu ôse ya si ô nga veñesane binyônyoñ e si ése ya Ejipte. 
Bebo mesimba be nga belane mezene mab mese ya ndimba na be bo binyônyoñ, ve be nji bo ngul ya bo nalé. Binyônyoñ bi nga bebe bôt a betite nyô. 
Ane bebo mesimba be nga jô Faraoñ na: A ne ônyu Zambe! Ve nleme Faraoñ ô nga bo ntip a bo te vôʼôlô Môze ba Aron.
Ane Nti a nga jô Môze na: Kôlôʼô si, e ndibe tyé, ô ke e be Faraoñ éyoñ a ye kui atane na a ke ôsôé, wo ye jô nye na: Avale di nde Nti a jô na: Suʼu e bôte bam be ke bo mʼésaé. 
Nge ô bo te suu e bôte bam, ma ye lôme minlo mi ne nsu mi wosane wo, bebo bisaé bôé, e bôte bôé a menda môé; menda me bôte ya Ejipte ma ye jaé a minlo nalé fe si ya e vôm be too. 
Ve môs ôte nselan wo ye boban e Gôzen vôm bôte bam be too: Valé a ye bo teke minlo, ndemben wo ye yeme na ma, Nti, me ne ézezañ ya si éte. 
Ma ye futi nkandan wo kôté e zañ bôte bam a e bôte bôé. Ndem éte ja ye yené akiti. 
Ane Nti a nga bo nalé: minsôm minlo mi ne nsu mi nga nyiin e nda Faraoñ e nyô bebo bisaé bé a si ése ya Ejipte: ane si é nga jaé a minlo. 
Ane Faraoñ a nga loone Môze ba Aron a jô na: Kela tyiʼane biyem asu e Zambe wônane si nyô été. 
Ane Môze a nga yalane na: Nalé a nji bo mvaé: amu bia ye tyiʼi Nti e Zambe wongan biyem mbie bôte ya Ejipte ba vini; ye ba ye bo te lume bia mekok ? 
Bia ke fé été nté dulu melu mela a tyiʼi Nti e Zambe wongan biyem avale ese a ye jô bia. 
Ane Faraoñ a nga jô na: Ma ye suu mia mi ke tyiʼi Nti e Zambe wônan biyem e fé été. Ve da mia ye bo te ke ôyap. Yeʼelan ajô dam. 
Ane Môze a nga yalane na: Ô lôô ma kui atane ya e nda jôé a ma ye yeʼelane Nti. Akiti minlo mia ye kôlô e be Faraoñ, e be bebo bisaé bé a e be bôte bé. Ve Faraoñ a boʼo teke ôsu a beta duʼu bia a bene suu bôt be ke tyiʼi Nti biyem. 
Ane Môze a nga kôlô e be Faraoñ a yeʼelane Nti. 
Ane Nti a nga bo aval ane nkobô Môze ô mbe: Minlo mi nga kôlô e be Faraoñ e be bebo bisaé bé a e be bôte bé. Teke wua ô nga liʼi. 
Ve éyoñe te fe, Faraoñ a nga beta bo nlem ntib a bo te suu bôte bete.
Nge ô bo te suu be a nge wo beta bi be, 
ô lôô ayaa Nti da ye zu e be mimbam biyeme miôé mi ne e mefup; bikabela, bijakas, bekamel, mimbam mi ne menen a mi mi ne tyôtyoé, mbia bim a ye suan e be mie. 
Nti a ye ve nkandan e zañe mimbam ya Israél a mi ya Ejipte. Teke jôm éziñ ya biôm bise bôte ya Israél be bili ja ye jañ. 
Nti a teléya éyoñ a jôʼô na: A akiti, Nti a ye bo ane a jôya e si ya Ejipte. 
Tyé kpwaa, ane Nti e nga tôé njôane wé: ane mimbam mise ya Ejipte mi nga wu; ve teke wua ya mi bôte ya Israél ô nga wu. 
Ane Faraoñ a nga lôme bôt be ke yemelan: Ô lôô teke toʼo ve éyeme jia ya mimbam mi Israél é nga wu. Ve nleme Faraoñ ô nga bo ntip, a nji ke suu bôt.
Ane Nti a nga jô Môze ba Aron na: Jalaʼane mo menan a ndub asub ôtita ya di, éyoñe te Môze a wua je e yôb asu Faraoñ. 
Ja ye veñesane mbuluk e si ya Ejipte ése a ve fe mot a meton njalan a avin e si ése ya Ejipte: e be bôt a e be betit. 
Ane be nga nyoñe ndub asub ôtita ya di a tebe asu Faraoñ; ane Môze a nga wua je yôp, ane é nga ve bôt a betit mot a meton njalan a avin e nyôl. 
Bebo mesimba be nji bo ngul ya beta tebe asu Môze amu mote mete: Amu mefôl me mot me mbe e nyôle bebo mesimba avale fe ane me mbe e be bôte bese ya Ejipte. 
Ane Nti a nga bo e nleme Faraoñ ntip, a nji vôʼôlô be avale ane Nti a nga kobô Môze.
Ane Nti a nga jô Môze na: Kôlôʼô si ndibe tyé a ke e be Faraoñ a jô nye na: Avale di nde Nti, Zamba Beébre a jô na: Suʼu e bôte bam be ke bo ma ésaé. 
Amu éyoñ ji ma zu lôme bibubua biam bise bi wosane womien, bebo bisaé bôé a e bôte bôé, ndemben wo ye yeme na jôm éziñ éfe é nji bo ane ma e si nyô ése. 
Eyoñe ji nge me nga ye same wo wom a bibi wo a bim, ôkone betit, womien a bôte bôé, ô nga ye jañ e si nyô. 
Ve me nga jôʼé wo ényiñ: Nalé ate me liti wo e ngule jam a na e jôé dam e katebane si ése. 
Nge wo beta bo jôm ja kolé e bôte bam ôbak, a nge wo bo te suu be be ke, 
avale awolo di a akiti, ma ye noo mveñ metaʼa é ne teke ajibi: Avale mveñe te e ngenan te tame noñ Ejipte ataté éyoñ Ejipte é nga téban a kui éyoñe ji. 
Boʼo na, mimbame miôé a jôm ése é ne énjôé e mefub bi bi asoé ya buni, amu metaʼa ma ye ku bôt a betite yôp; ba ba ye yené e mefub a ba ba ye bo te tabe menda été, ba ye wu. 
E ba ya bebo bisaé be Faraoñ be nga ko njôane Nti woñ be nga jiʼa nyiñeli bebo bisaé bab a mimbame miab e menda été. 
Ve ba be nga biasé nkobô Nti, be nga liʼi bebo bisaé bab a mimbame miab e mefup. 
Ane Nti a nga jô Môze na: Same wo wôé yôb a metaʼa me kpwaʼak e si ése ya Ejipte yôp: Bôt, betit a éloʼo ése ya mefub e si ya Ejipte été. 
Ane Môze a nga same ntume wé yôp, e nde Nti a nga lôme zoʼoyañ a metaʼa, a nduan é nga sise si. Ane Nti a nga noo metaʼa e si ya Ejipte. 
Metaʼa me nga yené a nduan é nga bundan a me; metaʼa mete me mbe étua ngu avale e nji tame boban Ejipte ataté éyoñ Ejipte é nga bo ngume ayoñ. 
Ejipte ase été, metaʼa me nga wôé jôm ése é mbe e mefup, ataté bôt a kui betit; me nga wôé fe biloʼo bise ya mefub, a kpwé fe bilé bise ya mefup. 
Metaʼa me nga bo te ku ve Gôzen vôme bôte ya Israél be nga too.
Ane Faraoñ a nga loone Môze ba Aron a jô be na: Éyoñe ji me boya abé . Nti nye a kabe, ve ma a e bôte bam bia ku. 
Ajô te yeʼelane Nti na zoʼoyañ a metaʼa bi man; ma ye suu mia mi ke a môt éziñ a ye bo te beta bi mia. 
Ane Môze a nga jô nye na: Éyoñ ma ye kôlô tison, ma ye same mo mam e yôp, zoʼoyañ ja ye tebe a metaʼa fe ma ye man, ndemben wo ye yeme na si é ne jôme Nti. 
Ve ma yeme na womien a bebo bisaé bôé, mi ngenan te ko Nti Zambe woñ. 
Elé sut a fôn bi nga ndaman, amu valé fôn é mbili mebam a sute ke sam. 
Ve nlisi a ne mefes anen a nyô a ne mefes tyôtyoé be nji ndaman amu be ne te jiʼa faa. 
Ane Môze a nga kôlô e be Faraoñ a tison; ve same mo e be Nti, nde zoʼoyañ a metaʼa bi nga man, a mveñ é nji fe noñe si. 
Eyoñ Faraoñ a nga yeme na mveñ, metaʼa a zoʼoyañ bi maneya, a nga ke ôsu a bo abé , a bo nleme wé ntip, émien a bebo bisaé bé. 
Ane nleme Faraoñ ô nga bo ntip, a nji suu bôte ya Israél be ke aval ane Nti a nga kobô a anyu Môze.
Nalé a ye volô fe wo na ô kañete mon a ndaé jôé avale avé me nga yaa bôte ya Ejipte, a avale mendem avé me nga bo ézezañ jap. 
Nde Môze ba Aron be nga ke e be Faraoñ a jô nye na: Avale di nde Nti, e Zambe Beébre a jô na: Wo ye bene sili womiene si asu dam a kui éyoñ évé? Suʼu bôte bam be ke a bo ma ésaé. 
Amu nge ô bene suu bôte bam, ô lôô a akiti, ma ye zuu bitandak e si jôé. 
Bia ye yiane si, môt te fe ngule ya yene je; bia ye mane di mebukaʼa ya si, nalé a ne na e biôm bi nga nyiñ e mvuse metaʼa; bia ye mane di bilé bia faa mia e mefup. 
Bitandaʼa bite bia ye jaé e menda môé été, e ma bebo bisaé bôé a e ma bôte ya Ejipte mese. Jaʼana bʼésoo nge bimvame biôé be nji tame yene avale jame te, ataté e môs be nga tabe e si nyô a kui den. Ane Môze a nga kôlô be Faraoñ a kui atan. 
Ane bebo bisaé be Faraoñ be nga jô nye na: E môte nyô a ye bo ôlam mfaʼa wongan a kui éyoñ évé? Suʼu bôte ba be ke a bo Nti, e Zambe wob ésaé. Ye ô ngenan te yeme na si ya Ejipte é nga mane jañ? 
Ane be nga zu Môze ba Aron e be Faraoñ. E nde a nga jô be na: Kelane boon Nti e Zambe wônan ésaé. Ve beza ba ye ke? 
Ane Môze a nga yalane na: Bia ye ke a minkeñelé, minnôm befam miangan, bendôman a bengone bangan, mimbam miangan, mi mi ne anen a mi mi ne tyôtyoé: amu e mfaʼa wongan a ne bia abôʼô Nti. 
Ane Faraoñ a nga jô be na: Nti a tabeʼe be mia amu ma zu suu mia, mia a bone benan! Ve tabaʼan ntyel amu mesu menan ma liti na mi bili mbia be asimesan. 
Faraoñ nyee be na: Saa ke nalé! Kelan, mia, befam, a bo Nti ésaé, amu ma simesane na jam mia te sili e nde le. Ane be nga titane be be kôlô asu be Faraoñ. 
Ane Nti a nga jô Môze na: Same wo e si ya Ejipte a bo na bitandak bi bet été. Bi mane di biloʼo bise ya si, jôm ése metaʼa me nga lik. 
Ane Môze a nga same ntume wé e si ya Ejipte. E nde Nti a nga soo évuñulu ya jôp da tôô, é vuñ ngume môs a ngum alu. A mametyé be nga koone na évuñulu te é mane ya soo bitandak. 
Bitandak bi nga bet a bebe e si ése ya Ejipte. E mbe mbia jam avale di na aso melu mvus a kui melu ya ôsu, be nji tame yene abime abui bitandak te. 
Bi nga yiane si ése, a si é nga bo dibi; ane bi nga di biloʼo bise ya si a bibuma bilé, a jôm ése metaʼa me nga lik; mekaé bilé, a biloʼo ya mefub bi nga dimili nyôle jab e si ése ya Ejipte. 
Ane Faraoñ a nga jiʼa loone Môze ba Aron a jô be na: Me boya abé mfaʼa Nti e Zambe wônan a e mfaʼa wongan. 
Ve suʼulané jamé abé dam éyoñ ji. Yeʼelane Nti e Zambe wônan, nalé a ye vaa ébubua ya awu ji e be ma. 
Ane Môze a nga kôlô be Faraoñ a yeʼelane Nti. 
Ane Nti a nga soo ngul évuñulu ya e jôb da dim; je ve mane wundi bitandak a wua bie e mañ été. Teke étandaʼa jia é nga liʼi e si ya Ejipte. 
Ane Nti a nga bo nleme Faraoñ ntip, a nji ke suu bôte ya Israél.
Ane Nti a nga jô Môze na: Same wo wôé yôp, dibi e bo si ya Ejipte ne ziʼili, e dibi môt a ne nambe. 
Ane Môze a nga same wo wé yôp, nde afibe dibi e nga yiane si ése ya Ejipte melu mela. 
Nté melu mela môt a nji yene nyô mbok nge kôlô éto jé a tebe tetele. Ve bôte ya Israél bese be nga bili éfufub e mevôme map.
Ane Faraoñ a nga loone Môze a jô nye na: Kelan a bo Nti ésaé. Mia ye lik ve mimbame mienan, mi mi ne anen a mi mi ne tyôtyoé. Mia be bone benan mi ne ke. 
Ane Môze a nga yalane na: Womien wo ye ve bia e jôm bia ye tyik a mimvean mi ne ngumba bia ye ve Nti e Zambe wongan. 
Bia ye ke a mimbame miangan, teke mbiaé wua wo ye liʼi, amu bia yiane nyoñe bie mfaʼa ya bo Nti e Zambe wongan ésaé. A bi se ngule ya yem avale avé bia ye kañe Nti, vʼakekui bi kuiya e vôm bia ke. 
Ve nti a nga bo nleme Faraoñ ntip: A nji ke kômbô suu be be ke.
Ane Faraoñ a nga jô Môze na: Kui atan nda jam! A tabeʼe ntyel ya beta yene asu dam, amu e môs wo ye yene asu dam, wo ye wu. 
Ane Môze a nga yalane na: Womien ô jôya nalé na ma ye bo te beta yene asu dôé.
Kobôʼô bôte na, fam ése é sili nyô ba je be too biôm bi ne mboon a silba a bi bi ne mboon a mvot; avale te fe minga ase a sili nyô ba nye be too. 
Nti a nga bo na bôte ya Israél be yene mvam e be bôte ya Ejipte. Bebo bisaé be Faraoñ a bôte bese ya Ejipte be nga bo na, Môze a bi ésemé abui Ejipte.
Ane Môze a nga jô na: Avale di nde a jôya: Bebé e zañe alu, ma ye nyiin Ejipte été; 
A mintôle mise e mebialé, mia ye wu e si ya Ejipte, ataté wu Faraoñ a too éto njôô, a kui wu mbo ésaé minga a saé mevôm ba koʼo bidi, a mi mise ya mimbam betit. 
Beta miñyôn mia ye bo e si ya Ejipte ése: Nalé a ngenan te tame boban, a nalé aa ye ke beta boban. 
Ve e be bôte ya Israél, teke toʼo ve mvu jia ja ye bôm nge môt, nge tit, ndemben mi yem nkandan Zambe a ve e zañe Ejipte a Israél. 
Eyoñe te bebo bisaé bôé bese ba ye zu kute meboñ asu dam a jô na: Kelek, wo a bôte bôé ba tôñe wo. Mvuse ya valé nje ma ye kôlô. Ane Môze a nga kôlô e nda Faraoñ a beta ayoñ ase e nlem .
Ane Nti a nga jô Môze na: Faraoñ aa ye ke vôʼôlô mia, ndemben bibubua bi mam biam bia ye bo abui e si Ejipte. 
Ane Môze ba Aron be nga bo bitua bi mam bite asu be Faraoñ. Nti a nga ve nleme Faraoñ ntip, a nji suu bôte ya Israél be kôlô e si jé.
E ngone nyô, e mfaʼa wônan, ja ye bo ngon ôsu ya bengon; ja ye bo, e mfaʼa wônan, ngon ôsu ya mbu. 
Kobaʼan ékôane bôt ése ya Israél na: Ngone nyô é too melu awôm, mia ye nyoñ, e nda bôt ése, mone kabat, a nda ése mone kabat. 
Nge mone kabat a ne anen, nda bôt ke tyôtyoé, wôna nda éte ja ye di nye a bôt be ne be bebé ane tañe bôt é né. Mia ye kabe mone kabat a ve môt ase a ne ngul ya di. 
Mone Kabat ate a yiane bo mvoʼé mimfaʼa mise, nnôm a ntoo mbu wua; mia ye nyoñe nye nge e mintômba nge e bikela. 
Mia ye baʼale nye a kui e ngone nyô melu awôm a menyin, a Israél ase a too nsulan, a ye wôé nye e zañe ngôʼé ébaé. 
E menda mese ba ye di nye, mia ye nyoñe ngab ya metyi mé a woʼo me e mekôn mebaé me beʼe mbé , a e mimbé yôp. 
Alu te ebien ba ye di minsôn mbuban e nduan a e belet é ne te mvusan, a biloʼo bi ne ayô. 
Mia ye bo te di nye mbelan éfas nyumi éfas, nge ñyaman a mendim; ve mbuban e nduan: Nlô, mimbiaé a miñya . 
Mia ye bo te liʼi jôm é kui mametyé: A nge jôm éziñ ja buk é kui tyé, mia ye diʼi je e nduan. 
Avale di nde mia ye di nye: Kandé e ntiñetane mengeteñ, besilefas e mebo a ntum e mo; mia ye di nye avô: A ne pak e mfaʼa Nti. 
Alu te ma ye lôt e si ése ya Ejipte a wôé mintôle mise ya été, ataté bôt a kui betit, a ma ye belan mintyiʼane mejô miam mi wosane bezambe bese ya Ejipte: ma me ne Nti. 
E vôm ase mi né, metyi ma ye bo mia ndem; éyoñ ma ye yene me, ma ye dañe mia yôp, a teke ébubua éziñ ja wôé ja ye bo e be mia éyoñ ma ye bibi si ya Ejipte.
Môs ôte wo ye bo mia wu ya simesan, a wo ye bo mia wu ya beta mevak, abôk e mfaʼa Nti. A miaé mi bôte mienan mia ye baʼale de ane atiñ ya nnôm éto na be bo mebôk môs ôte.
Mia ye di belet é ne te mvusan tañ melu zamgbwa. Ataté e môs ôsu, mia ye vaa jôm ja vusu belet e menda menan, amu môt ase a ye di belet é ne mvusan ataté e môs ôsu a kui e wu zamgbwale, ba ye vaa nye Israél été. 
E môs ôsu, môt ase a ye nyoñe nloon ô ne étyi, a e môse zamgbwale wô fe ô ne étyi. Teke ésaé éziñ ja ye boban mimôs mite, vengevenge ve ñyaman bidi asu môt ase ya e be mia. 
Mia ye baʼale abôk belet é ne te mvusan, amu môs ôte ôbien ñwô me nga vaa minsamba mienan mi kôlô Ejipte: mia ye baʼale môs ôte ane atiñe ya biyoñ bise asu miaé mi bôte mienan mise. 
E ngon ôsu ya mbu ataté melu awôm a menyin mamengôʼé a kui melu mewôm mebaé a da mamengôʼé, mia ye di belet é ne te mvusan. 
Nté melu zamgbwa, ba ye bo te koone jôm ja vusu belet e menda menan été: amu môt ase a ye di belet é ne mvusan ba ye vaa nye Israél été, toʼo a ne nneñ nge bialébialé ya si éte. 
Mia ye bo te di belet é ne mvusan; mevôm mese mi too, mia ye di belet é ne te mvusan.
Ane Môze a nga loone bemvendé bese ya Israél a jô be na: Toban a biane bone bekabat asu denan, nda bôt ése kabate jia, éyoñ te mia ye tyiʼi pak . 
Mia ye nyoñe abusa izôp a dube de metyi me ne fandé été; éyoñe te mia ye miame me e mimbé yôb a mekône mebaé me beʼe mbé ô ne mbômelan. A teke môte ya be mia a ye kui atan ya nda jé akekui mametyé. 
Nti a ye lôt a wôé bôte ya Ejipte, a éyoñ a ye yene metyi e mbé yôp, a e mekôn mebaé ya mbé ô ne mbômelan, a ye lôt e mbé yôb a bo te kañese na awu e zu e menda menan a wôé mia. 
Akekui nnôm éto, mia ye baʼale njôane wu ane atiñ mfaʼa wôé a miaé mise ya bone bôé. 
A ye bo na, éyoñ mi kuiya e si Nti a ye ve mia avalʼane a nga tiñeti, mia ye baʼale jame ya nkañan di. 
A éyoñ bon benan ba ye sili mia na jam ya nkañan di da tinan aya mfaʼa wônan? 
Mia ye yalane na: A ne mveane ya nlôtan mfaʼa Nti, nye a nga lôt menda me bôte ya Israél yôb Ejipte, éyoñ a nga wôé bôte ya été a nyii menda mangan. Ane bôt be nga lui mesu si a kañ. 
E nde bôte ya Israél be nga ke a bo ane Nti a nga bendé Môze ba Aron, nalé be nga bo.
E zañ alu, ane Nti a nga wôé mintôle mise ya Ejipte, ataté ntôle fam Faraoñ a too éto njôô jé a kui mi yʼalo e ne menda a mintôle ya mimbam biyem; 
Ane Faraoñ a nga kôlô si a alu, émien a bebo bisaé bé bese, a bôte bese ya Ejipte. Beta ñyôn a nga boban Ejipte été, amu teke nda éziñ ya bôte ya Ejipte é mbe teke mbim. 
Alu te ebien, Faraoñ a nga loone Môze ba Aron a jô be na: Tebaʼane tetele mi kôlô ézezañ ya bôte bam été, miabebien a bôte ya Israél fe, kelan a boʼone Nti ésaé avale mi nga jô. 
Nyoñane fe mimbam biyem mienan, mi mi ne anen a mi mi ne tyôtyoé, aval ane mi nga jô; kelan, a botane fe ma. 
Bôte ya Ejipte be nga tindi Israél a kôlô be si jab avô; amu be nga jô na: Bia bese bi ntoo bewu. 
Bôte ya Israél be nga nyoñ mfuʼane avut wop, valé ô ngenan te vus. Ane be nga tiñeti befandé be mfuʼane avute te e besandé biyé été a beʼe be e bituu. 
Bôte ya Israél be nga bo fe ane Môze a nga lebe be, amu be nga sili bôte ya Ejipte mimbot mi silba a mvot, a akum ya jaé. 
A Nti émien a nga bo na bôte ya Israél be yene mvam e mise me bôte ya Ejipte, ajô te be nga ve be ngul ya nyoñ jôm ése be nga sili. Nalé ate Israél a nga sa bôte ya Ejipte.
Ane Israél a nga wulu ataté vôm be nga too jôé na Ramzés a kui vôm be nga taté woʼon jôé na Sukôt be too fame fam ja wulu a mebo toyini mintet misaman, te lañe binga a bongô. 
Abui bôt ya meyoñ e nga tôñe fe be a ke nsamba wop. Be nga bili fe beta mimbam: Mi betit be ne tyôtyoé a mi betit be ne anen. 
E Sukôt nye be nga yam begatô be ne te vus a mfuʼan avut be nga so wô Ejipte, amu mfuʼane avute te ô nji bi mvusu, amu be nga titane be Ejipte, avale ya na be nji bi éyoñ ya beta yange nge kômesane bebien ngaʼaban. 
Israél a nga tabe Ejipte mimbu mintet minyin a mewôm mela. 
E môs ôbien mbu mintet minyin a mewôme lale ô nga kpwaan, ñwô minsamba mewosane mi Nti mise mi nga kôlô Ejipte. 
Alu te e mbe alu Nti a nga bo évévé mfaʼa ya vaa Israél Ejipte, alu ya évévé mfaʼa bôte ya Israél bese na be baʼale metiñ ya abôʼô pak .
Ane Nti a nga jô Môze ba Aron na: Metiñ ya pak e me ma: teke nneñ a ye di nye. 
Ve ôlo ôse be nga kus a moné ô ne di éyoñ mi maneya tyiʼi nye atyel. 
Nneñ a mbo ésaé a nyoñe tañ ba ye bo te di nye. 
Mia ye di nye foʼo ve nda été; mia ye bo te kui minsône mié atan, a mia ye bo te buʼu éves éziñ. 
Ekôane bôt ése ya Israél ja ye bo abôʼô pak . 
Nge nneñ a too e be wo a kômbô nyoñe ngab abôʼô Pak, mfaʼa Nti, fam ése é ne e nda jé ja yiane taté tyiʼibane atyel, éyoñe te a ntoo ngul ya subu bebé a nyoñe ngab abôʼô pak amu a ntoo aval ane bialébialé. Ve teke môt a ne te ntyiʼibane atyel a ye di pak . 
Nneñ a ne ntabe e be wo a bialébialé ba ye wulu atiñe da si.
Bôte ya Israél bese be nga bo foʼo vʼane Nti a nga bendé Môze ba Aron; 
môs ôte ôbien Nti a nga vaa bôte ya Israél Ejipte be too mbamba ntaʼan minsamba mewosan.
Teléʼé ntôle jôme ôse étyi mfaʼa wom, jôm ése ja taté kui abum e be bôte ya Israél, toʼo môt, toʼo tit, é ne énjam. 
Ane Môze a nga jô bôte na: Simesaʼane môse wu, ñwô mi nga kôlô wô Ejipte, nda belo amu Nti a nga vaa mia e vôme nyô a ngul ya wo wé. E belet é ne te mvusan ja ye bo te diban. 
E môse wu mia kôlô, e ngon ba loon Abib. 
Eyoñ Nti a ye bo na mi nyiin e si Bekananééñ, Behétiéñ, bʼAmoréeñ, Behévieñ a Beyébuzieñ, nje a nga kane ngana e be bʼésoo na a ye ve mia je: si menyañ a wôé bia len, wo ye bo jam ya nkañane wu e ngone nyô. 
Melu zamgbwa wo ye di belet é ne te mvusan, e môse zamgbwale abôʼô da ye bo asu duma Nti. 
Nté melu zamgbwale mete, belet é ne te mvusan ja ye diban; e belet é ne mvusan ja ye bo te yené e nda jôé nge jôm ja vusu je, ngum éfuse si wôé ôse.
Môs ôte wo ye kañete mone wôé na: Abôʼô di da boban amu a ne môs Nti a nga bo me na me kôlô Ejipte. 
Nkañane te wo ye bo jam ya simesan a ndem e wo wôé a e asu dôé. Wo ye volô wo ô simesane na wo yiane yôtan atiñ Nti amu nye a bo na mi kôlô Ejipte a ngul ya wo wé. 
Mbu ôse, wo ye bo njôane wu mewôk ane ô ne ntelan. 
Eyoñ Nti a ye kui wo e si Bekananééñ aval a nga tiñeti wo a bʼésoo bôé a ve wo je, 
mia ye ve nye mintôle beyôm mise mia bialé, a bone bese ba taté bialé e mimbam biyem miôé, beyôm ya été ba ye bo jôme Nti. 
Wo ye ve mona kabat éjiane mona éjakas ase a taté bialé, a nge wo bo te ve mona kabat, wo ye buʼu mona éjakas tyiñ . Wo ye fe ve mona kabat éjiane ntôle monafam ya e bone bôé. 
A ye bo na môse éziñ nyo mon a ye sili wo na amu jé jame di? Wo ye yalane nye na: Nti a nga vaa bia e nda belo Ejipte a ngule wo jé. 
Amu Faraoñ a nga bo ntibe nlem ya suu bia, nde Nti a nga wôé mintôle mise ane bityiʼa mfaʼa Nti a kôté mintôle mise ya bone bam. 
Ba ye bo ndem ntiñetane wo wôé a mbaʼane mvom asu jôé e zañ mise mebaé, na Nti a nga vaa bia Ejipte a ngul ya wo wé.
Eyoñ Faraoñ a nga suu bôt be ke, Zambe a nji kee be e zene ya si Befilisteñ, akôsa bo é mbe tyiʼibi, amu Zambe a nga jô na: Bôt be za tyendé asimesan éyoñ be yeneya bita, a viane bulane Ejipte. 
Ve Zambe a nga wulu bôte bete e zen é ne émokot, e nkôte si e mfaʼa ya évele mañ. Ane bôte ya Israél be nga kôlô Ejipte be too nkômesan mfaʼa ya bita. 
Ane Môze a nga nyoñ bives bi Yôsep: Amu Yôsep a nga kane Israél ngana na: E ne bebela na Zambe a ye jome mia a éyoñ mia ye kôlô va, mi kelee a bivese biam. 
Ane be nga kôlô Sukôt a bômbô meyôa Etam akuʼu fé. 
Amôs, Nti a nga wulu ôsu viab a too nsum nkut été mfaʼa ya liti be zen; a alu, a too nsum nduan été mfaʼa ya faé be éfufup, ndemben be wulu alu a môs . 
Amôs nsum nkut ô nji kôlô ôsu viap, nalé fe nsum nduan a alu.
Kobôʼô bôte ya Israél a jô be na be bulane mvus a vule minkan ôsu ya vôm ba loone na Pi-Hahirôt, e zañe Migdôl a mañ, zôsôôô a Bal-Séfôn. Mia ye vule minkan zôsôôô a vôm ate, bebé a mañ. 
Faraoñ a ye jô na: Bôte ya Israél be dimiya fé, nkôte si ô mineya be. 
Ma ma ye ve nleme Faraoñ ntip, a ye tôñe be. Ve ma ye belane Faraoñ a nkan bita wé ôse mfaʼa ya duma dam, nalé bôte ya Ejipte ba ye yeme na ma me ne Nti. Ane be nga bo nalé. 
Nde be nga kate njô bôte ya Ejipte na bôt be maneya tup. Ane Faraoñ a bebo bisaé bé be nga tyendé asimesane dab mfaʼa bôte ya Israél. Nde be nga jô na: Za jame bi boya di ane bi suuya Israél a ke a bo te beta bo bisaé! 
Ane Faraoñ a nga nyoñ vagoñ bita wé a bôte bé. 
Ane a nga nyoñ bevagoñ bita be ne ngule nkôman tañe mintet misaman a ba bevoʼo bese ya Ejipte, vagoñ ase a bili bôt mewôm mesaman a belaa. 
Nti a nga bo nleme Faraoñ ntip, ane a nga tôñe bôte ya Israél, ve bôte ya Israél be nga kôlô a wo mbetane yôp. 
Ane bôte ya Ejipte be nga tôñe be. Nde bikabela bise a bevagoñ be Faraoñ, bewulu bikabela a nkane bita wé, be nga koone be bebé e mañ, mfaʼa ya Pi-Hahirôt, zôsôôa Bal-Séfôn.
Ane Faraoñ a nga subu bebé. Nde bôte ya Israél be nga bete mis a yene bôte ya Ejipte be zaʼa be mvus. Ane be nga dañe ko woñ. Nde be nga yône e be Nti 
a jô Môze na: Ye amu mesoñ me mbe momo Ejipte nde ônga zuu bia na bi mane zu wu e fé été va? Za jame ô nga bo bia na, wo vaa bia Ejipte? 
Ye sa jam bi nga jô wo di bi too Ejipte na, ô jôʼé bia bi bo bôt ya Ejipte bisaé? A lôte na bi zu wu e fé été va? 
Ane Môze a nga yalane be na: Te koone woñ, tebaʼan ne séé, a yen ane Nti a ye nyii mia e môse wu, amu bôte ya Ejipte mi lôô e môse wu, mia ye bo te beta yene be akekui nnôm éto. 
Nti émien a ye wosan asu denan; ve mia tabaʼane bivô. 
Ane Nti a nga jô Môze na: Amu jé wo yône be ma? Jôʼô bôte ya Israél na be ke dulu ôsu. 
Ve wo beteʼe ntume wôé yôp, same wo wôé e mañe yôp, a kandé me e zañ a bôte ya Israél ba ye nyiin ézezañ mañ me ntoo nkôt. 
A ma ma ye bo minleme mi bôte ya Ejipte ntip, nalé ba ye tôñe be mvus, a ma ye belane Faraoñ a nsamba mewosan wé, bevagoñ bita bé a bewulu bikabela bé mfaʼa ya duma dam. 
A bôte ya Ejipte ba ye yeme na me ne Nti, éyoñ me maneya nyoñe duma e be Faraoñ, e be bevagoñ bita bé a e be bewulu bikabela bé. Israél a dañ évele mañ.
A nge Zambe a mbe a wuluʼu ôsu ya ngame Israél, a nga kôlô a tebe nye mvus; ane nsume nkute fe ô nga kôlô ôsu viab a tebe be mvus. 
Nsume nkute te ô mbe e zañe ngame bôte ya Ejipte a nyô Israél. O mbe nsum nkut mfaʼa Israél a dibi mfaʼa bôte ya Ejipte, ô nga faé a alu. Ngum alu ôse bôte ba be nji kui e ba bevoʼo bebé; Môze a metiñ me Zambe awôm.
Ane Môze a nga same wo wé e mañe yôp, nde Nti a nga tindi mañ me bulane mvus a ngul ya beta évuñulu a nga vuñ ngum alu a soʼo mfaʼa jôp da tôô. 
Ane bôte ya Israél be nga suane ézezañe mañ be wuluʼu a mebo, ane mendim me nga bo mimfin mibaé e mbo nnôm a mbo ngale wop. 
Bôte ya Ejipte be nga tôñe be mvus; bikabela bi Faraoñ bise, bevagoñ bita bé a bewulu bikabela bé fe, be nga suane be mvus ézezañ mañ. 
Bebé melendé me tyé, Nti a nga fombô ngame bôte ya Ejipte a too nsum nduan a nsume nkut été, ane a nga zametane ngame bôte ya Ejipte. 
Minka bevagoñ ya bita mi nga mane koo, nalé be nga bo te fe ngul ya wulu. Ane bôte ya Ejipte be nga jô na: Ntubane bôte ya Israél, amu Nti a wosane bôte ya Ejipte asu dap.
Ane Nti a nga jô Môze na: Same wo wôé e mañe yôb a mendim ma ye yandan bôte ya Ejipte yôp, bevagoñ bita bab a bewulu bikabela bap. 
Ane Môze a nga same wo e mañe yôp; ndibe tyé, mañ me nga beta bulan avale me wôʼô tabe; bôte ya Ejipte be nga mate me; ve Nti a nga sôʼôlô be ézezañ mañ été. 
Ane mendim me nga bulan a yandane bevagoñ bita, bewulu bikabela a ngume nkane bita Faraoñ yôp, mbie bi nga mane nyiin e mañ été e mvuse bôte ya Israél a teke môte wua a nga liʼi. 
Ve bôte ya Israél be nga wulu a mebo nkôte mañ été, a mendim me mbe mimfin mibaé e mbo nnôme a mbo ngale wop. 
Môs ôte Nti a nga nyii Israél e wo bôte ya Ejipte; a Israél a nga yene mimbim mi bôte ya Ejipte e nsaʼa mañ. 
A Israél a nga yene ane Nti a tebe bôte ya Ejipte ngame yat a wo ô ne ngu. Ane bôte bese be nga ko Nti woñ; ane be nga buni Nti a Môze mbo ésaé wé.
Nti a ne ngule jam a tin ya e bia biam, a ntoo nyiane wom. A ne e Zambe wom, ma ye seʼe nye A ne Zambe ésaa wom: ma ye wumu nye.
Nti a ne nyô a wosan, jôé dé e ne na Nti.
A sôʼôlôya bevagoñ bita e mañ été, Ba be Faraoñ a nkane bita wé. Evele mañ é nga yandan beta mimbene mié ya mewosan.
Mendim me nga yandane be, be nga sise mevôm me ne édok aval ane mekok .
Mbo nnôme wôé a Nti, Ô ne abeñ amu ngule jé. Mbo nnôme wôé a Nti, Ô maneya tyaʼa nsiñ.
Amu anene ya éjijine jôé, wo sôʼôlô a kpwé si kayale, ba ba tebe a wosane wo. Ayôñ ya ayaa dôé wo tii de ane ngôkop. Da mine be ane minkôte bilok.
Evuñulu ya mimbile mi môé miôé, é nga kôane mendim vôme wua. Mendim me nga mane wôn ézezañ mañ. A tebe ane mimfin.
Nsiñ a mbe a jôʼô na: Ma ye tôñ, A ma ye koone nye. Ma ye kabane biôm ya nsa, A ma ye jaé a bie. Ma ye té nkpwaté mekôn a wo wom wo ye nyoñe bie amu wô.
Ô nga vuñulu ngabe ya mvebe wôé, Ane mañ me nga yandane be yôp. Be nga mane nyiin ane atyi étyé, e mendim me ne ngule si.
Zʼane aval ane wo ézezañ bezambe été, a Nti? Zʼane aval ane wo Nyô abeñe dé e tii étyi jé? Nyô a ne angôndô, a yian ékañaʼa. Nyô a bo bitua bi mam.
Ô nga same mbo nnôme wôé ane si é nga mine be.
Amu mbamba nleme wôé, ô nga wulu ayoñ, e di ô nga kôté. A e ngule jôé wo liti de zen a kui éto jôé é ne étyi.
Meyoñ me nga wôʼô de, A ma fôʼôban. Mintaé mia lat Bôt be too e si Befilisteñ.
Bejôô ya Edom ba dañe ko woñ. Bôte mewosan ya Môab ba fôʼôsan. Bôte ya Kanaan atek e biya be.
Woñ a angôndô bia ye ku be yôp. Ba ye ku mvuk ane mekok a ngule ya wo wôé. Akekui ayoñ dôé e lôteya a Nti! Akekui ô lôteya ayoñ dôé, di ô nga kus!
Vôm ô nga kôme étabaʼa jôé, a Nti! Wo ye kee be a toé be e nkôle wôé yôp. A Nti! vôm a ne étyi mo môé me nga telé.
Nti a ye jôô nnôm éto a biyoñ bise.
Amu bikabela bi Faraoñ bevagoñ bita bé a bewulu bikabela bé be nga dimesan e mañ été. A Nti a nga soo mendim ya mañ Me yadane be yôp. Ve Israél a nga wulu a mebo ézezañe nkôte mañ.
Miriam, nkulu mejôa minga Aron, a nga nyoñe mone ngom a biñga bese be nga tôñe nye mvus, be bôme bone mengom a jem. 
Ane Miriam a nga yalane be na: Yiʼane Nti jia amu a litiya ngule jé; a wuaya ékabela a nyô a wulu je e mañ été.
Ane Môze a nga bo Israél a kôlô évele mañ; ane be nga nyoñe zen ja ke e nkôte si ya Sur. Eyoñ be wuluya melu mela, be nga bo te yene mendim.
Ane be nga kui e vôm ba loone na Mara; ve be nga bo te nyu mendim ya Mara, amu me mbe ayô; ajô te éyôlé é nga veban vôm ate é ne na Mara. 
Ane bôt be nga kobô Môze menyiñ a jô na: Bia ye nyu jé? 
Nde Môze a nga yône be Nti; ane Nti a nga liti nye élé éziñ, nje a nga wua e mendim. Ane mendim me nga bo avoé. Vôm ate Nti a nga ve ayoñ Israél miñyeʼelan ba yiane tôñ a minjôan ba yian vôʼôlô, a vôm ate fe a nga veʼele be. 
Ane a nga jô na: Nge wo tuʼa vôʼôlô tyiñe Nti, e Zambe wôé, nge wo bo jam e ne zôsôôô e mise mé, nge wo kee melo mfaʼa ya metiñe mé, a nge wo wulu ane memvinda mé ma yeʼele, ébubua ôkone jia ya bibubua bi akon me nga kute bôte ya Ejipte, ja ye bo te kui be wo, amu ma me ne Nti a bo wo mvoʼé .
Ane be nga kui Elim, vôm a bili menjeñ awôm a mebaé a melen mewôm zamgbwa. Ane be nga vule minkane valé, bebé a mendim.
Ane nsamba bôt ôse ya Israél ô nga kobô Môze ba Aron abé e nkôte si. 
Ane bôte ya Israél be nga jô be na: Ngoʼé nge Zambe a too ke ye kañese na, wo Nti ô wôé bia Ejipte, éyoñ bi nga too e fefele mevieʼe me tit, éyoñ bi mbe bi jaʼa belet abime ya jaé! Amu mi nga zuu bia e nkôte si na nsamba bôt wu ôse bi wu a zaé.
Ane Nti a nga jô na: Ma zu noo mia belet é soʼo yôp. Bôt ba ye kui atan a ba ye toʼé je, môs ane môs , abime da yian, nalé ma ye veʼele be a yen nge ba ye wulu ane atiñe dam e né, nge momo. 
E môse saman, éyoñ ba ye yam abime ba te soo de, ba ye teme na e ntoo mebime mebaé, a lôte abime ya mimôs mivoʼo mise.
Ane Môze ba Aron be nga jô bôte ya Israél ase na: Ngôʼé ya den mia ye yeme na Nti nye a nga vaa mia Ejipte. 
A mametyé mia ye yene étôtoʼo Nti, amu a wôʼôya menyiñ menan ma wosane nye; amu na bi ne beza, ane mi ne kobô menyiñ ma wosane bia? 
Ane Môze a nga jô na: Ngôʼé ya den Nti a ye ve mia tite ya di, a mametyé a ye ve mia belet abim mia ye di a jaé; Nti a wôʼôya menyiñ menan mi nga kobô me wosaʼane nye; amu bia bi ne beza? Menyiñ menan me nji wosane bia ve wosane Nti.
Ane Môze a nga jô Aron na: Jôʼô nsamba bôt ôse ya Israél na subaʼan bebé asu Nti, amu a wôʼôya menyiñ menan. 
A nga bo na, Aron a kobôʼô ékôane bôte ya Israél, ane be nga fombô mfaʼa ya nkôte si a yene étôtoʼo Nti é zaʼa nkut été.
Ane Nti a nga kobô Môze a jô na: 
Me wôʼôya menyiñ me bôte ya Israél, kobôʼô be na: E zañe ngôʼé ébaé mia ye di tit, a mametyé mia ye jaé a belet; a mia ye yeme na me ne Nti, e Zambe wônan.
Mamengôʼé ane akpwal e nga bet a yiane minkane mise; a mametyé be nga yene élok mbômaʼane minkan. 
Eyoñ éloʼo te é maneya, be nga yene si njalan a jôm éziñ é too ane bone mefes é funaʼan metaʼa. 
Ane bôte ya Israél be nga fombô a môt ase a nga sili nyô mboʼo na: Man hu, e ne na, jé ji? Amu be nji yem jé nje jôme te é mbe. Ane Môze a nga jô be na e belet Nti a ve mia le na mi di. 
Avale di nde Nti a nga bendé na: Nyoñan, môt ase, abim a ne di; môt ase jate jia, abime bôte bese be né; môt ase a ye nyoñ abime da yiane tañ bôt é ne nda jé. 
Ane bôte ya Israél be nga bo nalé, ane be nga kôan, bôt bevok, a lôte abime e mbe ntiñetan, a ba bevok be nga sise si ya abim e mbe ntiñetan. 
E menda été, be nga suʼulane vek a ôvek ba loone na ômer. E môt ase a nga kôan alôte abim e mbe ntiñetan, a nji nyoñ a abet, a nyô a nga kôan a sise si ya abim e mbe ntiñetan, e bôt bevok be nji ke nyoñ a dañe nye; môt ase a nga nyoñ vʼabime bidi da yiane nye. 
Ane Môze a nga jô be na môt a boʼo te naane bikaʼaé. 
Ve be nga bo te vôʼôlô Môze; bevok be nga naane bikaʼaé, ane bitum bi nga bo été, nde bi nga mane ndaman. Ane Môze a nga yaa bôte bete. 
Metyé mese môt ase a nga kôane abime da yiane bidi bié; éyoñ ayôñe vian e kuiya, manna ate a mbe a mane nyemé.
E môse saman, be nga kôan abim da yiane ndian môs mibaé, e ne na bʼômer bebaé. Bivet bise ya nsamba bi nga zu kate de Môze. 
A Môze a nga jô be na: Nalé ate Nti a nga jô. Akiti e ne môse abôk, mfufub Nti; yamane jôm mia yiane yam, a toʼotô jôm mia yiane toʼotô, abime da buk, jôkaʼane de a kui mametyé. 
Ane be nga jôʼé de a kui mametyé avale Môze a nga bendé; abim e nga buʼu te e nji ke ndaman, nge bo bitum. 
Ane Môze a nga jô na: Jaʼane de e môse wu, amu e môse wu ô ne môse sabat e mfaʼa Nti; nge mia ke fé den mia ye bo te yene jôm. 
Mia ye kôane manna tañe môse misaman, ve môse zamgbwale ô ne môse sabat , mia ye bo te yene jôm.
E môse zamgbwale bôt bʼéziñ be nga kui atane na ba ke kôane manna , ve be nji yene jôm. 
Ane Nti a nga jô Môze na: A kui éyoñ évé mia ye bene baʼale mebendé a metiñe mam. 
Yenane na Nti a veya mia awoʼon, amu ajô te a veya mia bidi asu môse mibaé, e môse saman môt ase a tabeʼe e vôm a né, môt éziñ a boʼo te kôlô e vôme wé e môse zamgbwale. 
Ane bôt be nga semé sabat , nalé a ne na e môse zamgbwale.
Ane nda bôt Israél é nga yôlé bidi bite jôé na manna , a funaʼane fese korianda, éfumulu a zam anyu ane begatô be wôé.
Ane Môze a nga jô na: Avale di nde Nti a bendé na, mi baʼale ômer manna wua asu miaé mi bôte mienan mia zu, ane miaé mia ye yene belet me nga ve mia mi di e nkôte si, éyoñ me nga vaa mia mi kôlô Ejipte. 
Ane Môze a nga jô Aron na: Nyoñe éwolo a futi ômer manna wua, a bôé éwolo te asu Nti, ane ba ye baʼale manna ate asu miaé mi bôte mienan mia zu. 
Avale Nti a nga bendé Môze, Aron a nga bôé éwolo manna te ôsu mekoʼo metiñ ya élat mfaʼa ya baʼale je.
Bôte ya Israél be nga di manna tañ mimbu mewôm menyin, akekui éyoñ be nga kui vôme bôt be too; be nga di manna akekui éyoñ be nga kui nné si ya Kanaan. 
Ômer wua a ne ngab awômô ya ôveʼe ba loone éfa.
Ane bôt be nga wôman Môze a jô na: Vaʼa bia mendime ya nyu. Môze a nga yalane be na: Amu jé mia ve ma bijô, amu jé mia veʼele Nti? 
Valé ate évé é lateya bôt, ane be nga kobô menyiñ a wosane Môze be jôʼô na: Amu jé ô nga soo bia Ejipte na ô mane wôé bia a évé, mamien, bone bam a mimbam biyeme miam? 
Ane Môze a nga yône be Nti a jô na: Ma ye bo jé mfaʼa bôte ba? Amu a liʼiya tyôtyoé na be lume ma mekok . 
Ane Nti a nga jô Môze na: Señesaʼane bôt ôsu a nyoñe bemvendé ya Israél; nyoñe fe ntum , wu ô nga bibi wô beta ôsôé a wo ye ke ôsu. 
Me nyô, me tele wo ôsu akôm Hôréb yôp, wo ye bibi akôm a mendim ma ye vam été éyoñe te bôt ba ye nyu. Ane Môze a nga bo nalé e mise bemvendé ya Israél. 
Ane a nga yôlé vôm ate na Masa ba Mériba, amu bôte ya Israél be nga wôman a amu be nga veʼele Nti be jôʼô na: Ye Nti a ne ézezañ jangan ye momo?
Ane Amalék a nga zu wosane Israél e Refidim. 
Ane Môze a nga jô Yasua na: Tobôk bia bôt; a akiti ma ye tebe abôbône nkô, ntume Zambe e wo. 
Ane Yasua a nga bo aval ane Môze a nga jô nye. Môze, Aron a Ur be nga bete abôbône nkô. 
Eyoñ Môze a nga bete wo yôp, Israél nye a nga dañe ngu; éyoñ a sili wo si, Amalék nye a nga dañe ngu. 
Eyoñe mo me Môze me nga tek, ane be nga nyoñe akok a bôé nye de si, ane a nga tabe de yôp. Aron ba Ur be nga suʼu nye mo, wua éfase ji a nyô mbok éfase ji; ane mo mé me nga yem a kui éyoñ jôb e nga dim. 
Ane Yasua a nga dañe Amalék a bôte bé a meyo me nkpwaté mekôn. 
Ane Nti a nga jô Môze na: Tiliʼi mam mete e kalate été a kate Yasua na: Ma ye tyame ôsimesane ôse be ne ngul ya simesan Amalék e jôbe si va. 
Ane Môze a nga lôñe ataʼa metunaʼa vôm ate a yôlé nye jôé na: Nti a ne nlinga bita wom. 
Ane a nga jô na: Amu wo ô betebaneya yôb a wosane éto njôane Nti, nde Nti a ye wosane Amalék akekui miaé mise.
Ane Yétrô, ntyia Môze a nga nyoñe Séfôra, nga Môze, nye a nga suu na a ke, 
nalé fe bobefam bé bebaé: wua jôé na Gérschom, amu Môze a nga jô na: Me ne ntabe éza si; 
nyô mboʼo jôé na Eliézer, amu a nga jô na: Zambe ésaa a zuya volô ma a kôté ma e meyo me nkpwaté mekôn Faraoñ. 
Yétrô, ntyia Môze a nga zu e be nye e nkôte si vôm be nga vule minkan e nkôle Zambe, ba be bon a minga Môze nsamba. 
Ane a nga jô Môze na: Ma, nyo ntyi, ma zu e be wo bia nyo ngal a bobefam bôé bebaé nsamba. 
Ane Môze a nga ke tôbane ntyi a luu asu si ôsu vié a wubane nye; ane be nga silane minsili ajô ya mvoʼé jap, nde be nga nyiine nda éndelé été. 
Ane Môze a nga kañete ntyi wé mam mese Nti a nga bo Faraoñ a Ejipte amu ése ajô Israél, minjuʼu mise mi nga kui be e zen a ane Nti a nga kôté be. 
Ane Yétrô a nga vak amu mvaé ése Nti a nga bo Israél a amu a nga kôté be e wo bôte ya Ejipte. 
Ane Yétrô a nga jô na: Nti a boʼo ébotan, nyô a nga kôté mia e wo bôte ya Ejipte a nyô a nga kôté ayoñe dé éjôé bôte ya Ejipte! 
Ma yeme éyoñe ji na a ne anen a dañe bezambe bese: a nga liti nalé éyoñ bôte ya Ejipte be nga tibili bôte ya Israél.
Ane Yétrô, ntyia Môze a nga nyoñe mveane ba ve ngumba a mife mfaʼa ya ve mie Zambe. Ane Aron a bemvendé bese ya Israél be nga zu di vôme wua ba be ntyia Môze asu Zambe.
Mametyé, Môze a nga tabe éto ya tyiʼi bôte mejô, a bôt be nga tebe asu Môze ataté tyé a kui ngôʼé. 
Ntyi a nga yene mam mese a nga bo mfaʼa bôt, ane a nga jô nye na: Jé wo bo ji mfaʼa bôte ba? Amu jé wo tabe éto ya tyiʼi mejô étam, a bôte bese be zaʼa ve be wo ataté tyé a kui ngôʼé? 
Ane Môze a nga yalane ntyi na: Nalé a ne na bôt ba zu e be ma na be sili Zambe mam. 
Nge be bili ajô éziñ, ba zu fe e be ma: éyoñe te ma tyiʼi ajô e zañe mengam mebaé, a éyoñe te ma yeʼele be memvinda a metiñ me Zambe.
Nde ntyia Môze a nga jô nye na: Jam wo bo e nji ke yiane nalé. 
Wo ye teʼe womien a bôt mia be be mi ne nsamba ba, amu mbeʼe ô dañeya wo adit, ô se nguleya beʼe wô étam. 
Eyoñ ji tame vôʼôlô tyiñe jam; ma zu ve wo fek a Zambe émien a tabeʼe e be wo! Boʼo ntebe zañ e zañe ayoñ a Zambe, a womien kele liti mam e be Zambe. 
Yeʼeleʼe bôt metiñ a memvinda, litiʼi be zen ba yiane tôñ, a ésaé ba yiane bo. 
Wôna tobôk ayoñ été, benyabôtô, ba ba ko Zambe woñ, ba ba nyeʼe bebela, ba ba vini maʼan me ne ékotekot; teléʼé be bivete ya bôte toyini, ntet, mewôm metan nge bôte awôm. 
Mbe ñhe be tame tyiʼi bôte mejô biyoñ bise, ve be zu e be wo mfaʼa ajô ese e ne anen: Bebien be tyiʼi mejô me ne éveves. Sekéʼé mbeʼe wôé, be volô wo wô beʼe. 
Nge wo bo nalé a Zambe a vaʼa wo mebendé, wo ye tebe mvoʼé , a ayoñe dina ese da ye kui mvoʼé e vôm mia ke.
Ane Môze a nga vôʼôlô tyiñe ntyi wé: nde a nga bo aval ese a nga jô. 
Ane a nga tobe benyabôtô Israél ase été, a telé be minlô ya ayoñ: bivet ya toyina bôt, ntet, mewôm metan a awôme da. 
Bôte bete mbe be nga tyiʼi bôt mejô éyoñ ése; be kele liti Môze mejô me ne ayaé, a tyiʼi ma mese me ne éveves.
Ane Môze a nga suu ntyi a ke a bulane e si jé.
Nkôlane ya Refidim, ane be nga kui e nkôte si ba loone Sinayi a vule minkane valé zôsôôô a nkô.
Ane Môze a nga bete be Zambe; nde Nti a nga loone nye e nkôle yôb a jô nye na: Avale di nde wo ye kobô nda Yakob a kate bôte ya Israél na: 
Miabebien mi nga yene jam me nga bo Ejipte, ane me nga beʼe mia e mefabe me ndôé a zuu mia e be mamien. 
Ajô te, nge mia ye tuʼa vôʼôlô tyiñe jam, a baʼale élate jam, mia ye bo ayoñe dame mamien ézezañe meyoñ mese été, amu si ése é ne énjam. 
Mia ye bo mfaʼa wom ayoñ betuni, mfufub ayoñ.
Ane Môze a nga sis e nkôle si a loone bemvendé bese ya ayoñ, a kate be mejô mese aval ane Nti a nga bendé nye. 
Ane bôte bese be nga yalane tyiñe jia na: Bia ye bo mam mese Nti a jôya bia na bi bo; ane Môze a nga bulane ke kate Nti mam mese bôt be nga jô. 
Ane Nti a nga jô Môze na: Ô lôô ma ye zu e be wo e dibi nkut été, nalé bôt ba ye wôk éyoñ ma ye kobô wo, a tabe wo ndi biyoñ bise. Ane Môze a nga bulane ke kate Nti mam mese bôt be nga jô.
Ane Nti a nga jô Môze na: Kele be bôt a tune be e môse wu a akiti; be sôbe mengômesane map. 
Be tabe nkômesan asu môse lale, amu Nti a ye sis bôte bese be lôô a mis. 
Wo ye ve bôte bese minné mbômaʼan vôm ase ô jôʼô be na: Tabaʼan ntyel ya bete nkô nge nambe éwom ya été: Amu môt ase a ye nambe nkô a ye foʼo wôéban. 
Ba ye bo te nambe nye a mo, ve ba ye lume nye mekok , nge na ba ye lume nye akoñ, toʼo a ne tit nge môt, a ye bo te nyiñ. Eyoñ toñ nlaʼa nnôm ntômba ja ye loñeban, ba ye bet e nkôle yôp.
Ane Môze a nga sise nkôle si a ke mfaʼa bôt be mbe; ane a nga tune be, a ane be nga sôbe mengômesane map. 
E nde ñhe a nga jô bôte na: Tabaʼane nkôman den melu mela, môt a boʼo te subu minga éziñ bebé.
E môse lale mametyé, ndume mveñ, zoʼoyañ a afibe nkut bi nga bo a yiane nkô; ane tyiñe toñ é nga wôʼé ngul abui, a bôte bese be mbe minkan be nga fôʼôban. 
Ane Môze a nga kuli bôte bese atan minkan, be ke tôbane Zambe: Ane be nga tebe e nkôle si. 
Otita ô nga jaé e nkôle Sinayi ôse amu Nti a nga sise wô yôb e nduan été; ôtita te ô nga bet ane wu ya mbeʼe nduan, a nkôl ôse ô nga suʼuban a ngul ése. 
Toñ é nga dañe dañ kobô ngu. Môze a kobôʼô, a Zambe a yalaʼane nye, a tyiñ é funaʼan zoʼoyañ. 
Avale te Nti a nga sise Nkôle Sinayi yôp, abôbône nkôle yôp, a Môze a nga bet.
Ane a nga jô Môze na: Sise si a tuʼa lebe bôte na be tabe ntye, amu be za zu bebé vôme Nti a né, a kômbô yen: Abui e za mane wu. 
Nalé fe na, betuni ba yiane subu bebé be Nti be taté tune bebien: Nti a za jiane ngab éziñ ya be be. 
Ane Môze a nga jô Nti na: Bôt be se ngul ya bet nkôle Sinayi amu ô nga tuʼa ve bia ayemé na, bi telé minné e nkô a telé wô étyi. 
Ane Nti a nga jô nye na: Tatéʼé sise si, éyoñe te wo ye suʼulane bet mia Aron; ve betuni ya ayoñ be boʼo te jeñe na be bet a zu vôme Nti a né, amu a za jiane bôte bevoʼo ya minsamba miap. 
Ane Môze a nga sise vôme bôt be nga too a kobô be.
Me ne Nti e Zambe wôé, nyô a nga bo wo ô kôlô Ejipte nda belo: 
Te bi bezambe befe ôsu viam. 
Wo ye bo te bi jôm é ne nkpwelan nge bi éveʼelaʼa ya jôm ése é ne yôp été nge si nyô si, nge mendim me ne e si nyôna si; 
Te kute bie meboñe si nge kañe bie, amu me ne Nti e Zambe wôé, nyô a ne aban , nyô a ve bon melep amu abé bʼésaa bap, akekui miaé lale nge miaé nyini ya ba ba vini ma, 
ma mvamane fe betoyini ya ba ba nyeʼe ma a baʼale metiñe mam. 
Wo ye bo te tote jôé Nti étotetoté, amu Nti a nji yene môt te bijô, nye a tote jôé dé étotetoté. 
Simesaʼane môse sabat a telé wô étyi. 
Wo ye saé tañe môse minsaman a bo bisaé biôé bise. 
Ve wu zamgbwale ô ne môse awoʼon mfaʼa Nti e Zambe wôé. Te bo avale ésaé éziñ môs ôte, toʼo womien toʼo monafame wôé, toʼo mona minga wôé, toʼo mbo ésaé wôé a ne minga, toʼo nyô a ne fam, toʼo biyeme biôé, toʼo beyeñe bôé be too nlame wôé. 
Amu Nti a nga té yôb a si a mañ a biôm bise bi ne été môse misaman; e môse zamgbwale a nga woʼon. Ajô te Nti, a nga botane môse sabat a telé wô étyi. 
Seméʼé ésoo ba nyua, nalé ate wo ye tabe melu abui e si Nti Zambe wôé a ve wo. 
Te wôé môt. 
Te bo mejian . 
Te wup. 
Te bôte môt ajô. 
Te nyamete nda môt mia nye mi too, nge nyamete minga wé, nge mbo ésaé wé a ne fam, nge nyô a ne minga, nge éjakase jé nge jôme éziñ jé éfe ése.
Bôte bese be nga yene mindum mi mveñ, zoʼoyañ, tyiñe toñ a nkô ô nga kui ôtita. Eyoñ bôt be nga yene mam mete, ane be nga fôʼôban a tebe ôyap. 
Ane be nga jô Môze na: Womien kobôʼô bia, ve te kañese na Zambe a kobô bia, bi za mane wu. 
Ane Môze a nga jô bôte na: Te koone woñ, amu Zambe a nga zu na a veʼele mia, nalé mia ye ko nye woñ a saʼale abé . 
Bôt be mbe be tele ôyap, ve Môze a nga subu nkute bebé, e vôme Zambe a nga too.
Ane Nti a nga jô Môze na: Wo ye kobô bôte ya Israél na, mi nga yen ane me nga kobô mia me too e yôb été. 
Mia ye bo te bi bezambe be ne mboon a silba nge mvot e fefele jam, mia ye bo teke veʼele bi be. 
Wo ye lôñe ma ataʼa metunaʼa a tyia e vôm wo ye ve ma mimvean mi ne ngumba, nalé fe mimvean ya ve Zambe akéva a late nye ngbwa: Beta mbam a mone mbame biyeme wôé; e vôm wo simesane jôé dam, ma ye zu e be wo a botane wo. 
Nge wo lôñe ataʼa metunaʼa a mekok , wo ye bo te lôñe a mekok me ne mbaan, amu éyoñ wo ba mekoʼo mete a bivôle biôé, wo ndaman étyi jap (nge na wo ve me mvin). 
Wo ye bo te bet ataʼa metunaʼa dam a étune zen , be za yene soé jôé.
Eyoñ wo ye kuse ôlo ô too mone Hébre, a ye saé tañe mimbu misaman, ve mbu zamgbwale, a ye kôlô fili teke yaʼane jôm. 
Nge a nga so étam, a ye fe kôlô étam. Nge a nga so a bili minga, ba nga ba ye kôlô bebaane. 
Nge masa wé nye a nga luʼu nye minga a biaé nye bobefam a bobebinga, minga a bone bé ba ye bo biôm bi masa, a ôlo ôbien wo ye kôlô étam. 
Nge ôlo wo yemete na: Ma nyeʼe masa wom, nalé fe e minga wom a bone bam, me nji kômbô kôlô, 
éyoñe te masa wé a ye zuu nye bebé e be Zambe, a kele fe nye bebé évin nge akône mbé , éyoñe te masa a ye tube nye alo a jôm é ne nsoñ, éyoñe te a ye saane masa wé ngum nté ényiñ. 
Eyoñe fam ja ye kuane monaminga wé ane ôlo , a ye bo te kôlô avale alo da kôlô. 
Nge masa wé a nga kuse nye, a nji yene nye mvaé, masa ate a ye bo na a kôtéban avô; ve a nji bi ngul ya kuane nye e be bikuu, amu a nji wulu nye ane e ne zôsôôô. 
Nge a luʼu nye e monafame wé, a ye belane nye ane metiñ ya nkeane bengon meluk ô né. 
Nge a nyoñe minga mfe, a ye bo te séʼé nge bidi, nge ngômesan, nge mam mese ya ma yiane aluʼu minga ôsu. 
Nge a nji bo nye e mam melale ma, minga ate a ne ngul ya kôlô teke yaʼane jôm, teke ve moné.
Môt a bôm e môte mbok akekui a wu, ba ye foʼo wôé nye.
Nge a nji bôé nye ékolé ôbaʼa ôsu, ve Zambe émien nye a veya nye nye, ma ye telé wo vôm a ne nguleya ke sobô.
Ve nge môt a vañe wôé môte mbok ndimba, toʼo a tele ataʼa metunaʼa dame yôp, wo ye vaa nye a wôé nye.
Môt a bibi ésaa nge nyia a ye wôéban.
Môt a wube môt a kuane nye nge baʼale nye e mo mé, a ye wôéban.
Môt a yoʼé ésaa nge nyia, a ye wôéban.
Eyoñ bôt bebaé ba wôman, nge wua ya été a lume nyô mboʼo akok nge bibi nye ékuta, ve nye teke wu, ve nalé a boʼo nye na a bômbô si, 
nge a ne ngul ya beta kôlô si a wulu atan a ntum , môt a nga bibi nye a ye kôlô teke étom, ve a ye tuni nye amu ntelan a nga telé nye ésaé. Nalé fe na a ye saé nye akekui a ntoo mvoʼé . 
Nge môt a bibi ôlo vié a ntum , toʼo ôlo te ô ne fam nge minga a be wu nye mo, a yiane tôban akunaʼa. 
Ve nge môse wua nge mibaé mia lôt ôlo ôte teke wu, wo ye bo te kuneban amu ô ne e moné wé.
Nge befam ba luman, be jimbi mbubume minga, wô ve biaé teke mbia jam mfe, ba ye yaʼane aleman nnôme minga ate a ye yete be; ba ye yaʼane nye aval ane bekum ba ye jô. 
Ve nge jam e ne abé da kui, éyoñe te ényiñ ja ye tañe ényiñ, 
nalé fe dis da ye tañe dis, asôñ da ye tañe asôñ, wo wo ye tañe wo, abo da ye tañe abo, 
ndiʼan wo ye tañe ndiʼan, aveñ da ye tañe aveñ a nlun wo ye tañe nlun.
Nge môt a bibi e dis ôlo vié, toʼo ô ne fam nge minga, a dise te e tui, môt ate a ye suu ôlo te ô ke fili, nalé a ne maʼane ya dise dé. 
Nge a koé asôñe ôlo ô ne fam nge minga, a ye suu wô fili, nalé a ne maʼan ya asôñe dé. 
Nge nnôme nyak a jii fam nge minga nlak wôna fam nge minga ate a wu, ba ye lume nnôme nyaʼa ate mekok a ba ye di minsône mié a môt a ne nye a ye bo teke étom. 
Ve nge nnôme nyaʼa ate a tameya zu a lume bôte minlak, be kate fe môt a ne nye nalé, ve nye teke baʼale nye, ba ye lume nye mekok nge a wôé fam nge minga, ba ye wôé môt a ne nye. 
Nge môt a ne nye a ne ntindane ya yaʼan aleman mfaʼa ya kôté ényiñe jé a ye ve tañ ése é ne nye ntindane ya ve. 
Nge nyak ja jimbi mona fam nge mona minga, avale bi yeneya mvus, nne fe ba ye wulu ajô te nalé. 
Nge nyak ja jimbi ôlo ô too fam nge minga, ba ye yaʼane môt a ne ôlo te tañe besikel be silba mewôm mela, éyoñe te fe ba lume nnôme nyak ate mekok . 
Nge môt éziñ a ye liʼi mfaʼan anjeñ ô yoo, nge na môt a ye faʼa anjeñ te buti de, wôna nnôme nyak nge éjakas bi kpwele été, 
miene anjeñ a ye yaʼan miene éyem ja te ku anjeñ moné éjiane ya éyem, a émien a ye nyoñe mbim éyeme te.
Nge nnôme nyaʼa môt éziñ a jii nnôm nyaʼa e môte mbok minlak a wôé nye, bôte bete ba ye kuane nnôme nyak a vee a kabane moné; avale te fe ba ye kabane nnôme nyak a ne ñwuan. 
Ve nge nnôme nyak a te wôé nyô mbok a tame zu a bo nalé, môt a ne nye te baʼale nye, môt a ne nye a ye yaʼan nnôme nyak a vee éjiane nyô a nga wu.
ve nge be nga wôé wô a koone na jôb e tôôya, bôt be nga wôé wô ba ye beʼe mekua ya awu dé. Ñwuwup wo ye yaʼane tañ, ve nge ô nji bi jôm, ba ye kuane wô amu wube wé; 
Nge jôm ô nga wup, nnôm nyak, éjakas nge mone ntômba é ngenan é vee, e mo mé, maʼane mé ma ye bo biyoñ bibaé.
Nge môt a zametane mam afube éziñ été, nge ke afube mindiʼi mi woon, nge lôme mbame biyeme wé ô ke di bidi éza afup, môt ate a ye yaʼan a mbamba bibuma, bi ya nya afubu a bi ya afube mindiʼi mi woon.
Nge nduan ja yôñ e sas biteñ, a mimbom mi nlisi nge nyô a ngenan nge afub ebien a bia mane dik, môt a nga boʼé nduan éte a ye yaʼan éjian ya biôm bite. 
Nge môt éziñ a ve nyô mboʼo moné nge biôm bife na a baʼale nye bie, biôm bite ve wuban e nda môt a baʼale bie, nge ñwuwube te wo yené, wo ye yaʼane maʼan biyoñ bibaé. 
Nge be nji yene ñwuwube te, môt a ne nda biôm bia te wuban a ye subu asu Zambe a jô tyiñe yôb na: A nji same wo wé a nyoñ éza akum.
Nge jam éziñ ya mvô e fombôʼô nyak, éjakas, mone ntômba, ngômesan nge jôm éziñ é ne njañan, da ye yené na e ne bebela, ajô ya mengam mebaé mete da ye kui asu be Zambe; nyô Zambe a ye ve mekua a ye yaʼan nyô mbok maʼan biyoñ bibaé. 
Nge môt éziñ a ve nyô mboʼo été éjakas, nnôme nyak, mone ntômba nge éyem éfe, a éyeme te ja wu nge buʼi abo, nge nyoñebane bilanda môt teke yen, 
bôte bete bebaé ba ye kalane jôé Nti: nyô a nga baʼale éyem a ye jô tyiñe yôbe na: A nji same wo wé a nyoñ éza akum; mmiene éyem a ye kañese ngana éte a môt a te kane je a ye bo teke yaʼane tañ. 
Ve nge éyem é nga wuban e nda jé été, a ye yaʼane mie éyeme tañ. 
Nge ñyôyoʼo tit éziñ ya afan ñwô ô nga nyabe éyeme te mefus, môt a nga bili je été a ye soo mefuse ya été ane ngaa ya te bijô wôé, a a ye bo teke yaʼane tañ.
Nge môt a kôlé môt éyem, je ve buʼi abo nge wu mie éyeme e mo, môt a nga kôlé a ye yaʼane tañ. 
Nge jame te da boban mie éyeme a too, môt a nga kôlé a ye bo te yaʼane tañeya éjian. Nge be nga yôé éyem a tañ, tañ éte ja yian.
Nge fam éziñ ja won éndune ngon é ngenan teke atiñ aluk a jôʼôbô je, a ye yaʼane nsuba éndune ngone te é nga yiane yaʼane na a ke aluk a luʼu fe je é bo e minga wé. 
Nge ésaa ngon a bene ve nye ngo jé, a ye yaʼane moné tañe nsuba é ne ntyiʼan asu bindun bengon.
Wo ye bo te nyii ngbwengbwele minga.
Ba ye wôé e môt ase a jôʼôbô a éyem.
Nyô a tyiʼi bezambe befe biyem, vengevenge ve Nti étam, a ye foʼo wôéban. 
Wo ye bo te diane ntabe nge tibili wô; amu mia fe mi mbe mintabe si ya Ejipte.
Mia ye bo te tibili nkus nge monenyui. 
Amu nge wo tibili be a be ke be yône be ma, ma yem ane ma ye wôʼô miñyône miap. 
Ayoʼo dam da ye yôñ, a ma ye wôé mia a nkpwaté mekôn; binga benan ba ye liʼi minkus a bone benan ke bobenyui. 
Nge wo kôlé môte ya bôte bam moné, nge éngôngole môt mia je mi too, te bo nsé memvôla wé, a wo ye bo te sili nye tañ a nseñge. 
Nge wo nyoñ e môte mbok alôʼô éban, wo ye bulane nye de jôb é ngenan te dim; 
amu nje étam ja volô nye avep, nje étam ja buti ékôbe jé; nge nalé momo a ye bômbô vé? A nge a yône be ma, ma ye wôʼô nye amu ma me ne nyô a wôʼô nye mintaé. 
Wo ye bo te yoʼé Zambe nge tote bifia meta bia wosane njô bôte ya ayoñe dôé.
Wo ye bo te tyendé éyoñe wo yiane ve ma ngabe jôé ya woon, a mbon wo yiane ve ma. Wo ye ve ma ntôle ya bobefame bôé. 
Avale te fe wo ye bo mfaʼa ya mimbame biyeme miôé, ataté mi mi ne anen a kui mi mi ne tyôtyoé. Ntôl ôse wo ye tabe e fefele nyia tañe melu zamgbwa; e môse muam, wo ye ve me wô.
Mia ye bo bôt be ne étyi mfaʼa wom. Mia ye bo te di mbilize tit ya mefup: mia ye wua wô bemvu.
Wo ye bo te tôñ ôndula bôt mfaʼa ya bo abé , nalé fe teke ngam é ne ékotekot amu na bôt abui be ne ngame éte a tyame nyiʼane mejô ô ne zôsôôô. 
Te vañe volô nzôzoé môt éyoñ ya ntyiʼane mejô. 
Eyoñ wo ye tôbane nnôme nyak nsiñe wôé, nge éjakase jé é jañeya fé, wo ye soo nye bie. 
Nge wo yene éjakase môt a vini wo é nga ye wu a adite mbeʼe, a nlem wo bo wo minsitik ya volô je, te lôt, ve volô nsiñe wôé na éjakase éte é beta tebe mvoʼé a mebo mé. 
Te tibi zôsôôô a yiane nzôzoé éyoñ ya ntyiʼane ajô dé. 
Wo ye tabe ntyel ya kobô bikotekote mejô. Wo ye bo te bo na nyô a ne te bijô a zôsôôa môt be wu; amu mbia môt a ye bo te yené zôsôôô e mise mam. 
Wo ye bo te nyoñe éboteze; amu biboteze bia bo bôt ba yeme fas ndim a viti bifia bezôsôôô be bôt.
Wo ye bo te tibili ntabe; miabebien mia yem avale ntabe a yen éyoñ ba tibili nye: amu mia fe mi mbe mintabe e Ejipte.
Wo ye saé éfuse si ése mimbu misaman a kôane bibuma ya été. 
Ve mbu zamgbwale wo ye ve je awoʼon é tabe a ébien; minzôzoé ya bôte bôé mia ye di a betite ya fé fe ba ye di mebukaʼa . Nalé fe wo ye bo afube mindiʼi mi woon dôé a di beôlivié. 
Wo ye bo ésaé jôé tañe môse misaman, e wu zamgbwale, wo ye semé sabat , nalé ate nnôme nyaʼa wôé a éjakase jôé bia ye bi awoʼon, nalé ate fe mona fame mbo ésaé minga wôé a ntabe ba ye bo ne vebe.
Mia ye tabe ntyel mfaʼa ya mam mese me maneya jô mia ma, a mia ye bo te kee minleme mienan na, mi simesane jôé azezambe afe; jame te e boʼo te kui anyu dôé.
Mbu ôse, biyoñ bilaa, wo ye jeme abôk amu ma. 
Wo ye baʼale abôʼô mimmaman mi belet mi ne te mvusan. Wo ye di mimmaman mi belet mi ne te mvusan éyoñ me nga tiñeti wo, e ngon ba loone Abib, tañe melu zamgbwa, avale me nga bendé wo, amu ngon éte nje ô nga kôlô je Ejipte; a môt a ye bo te tebe asu dam mo zesé.
Wo ye fe baʼale abôʼô nkôane bidi, a di ya bembômô ya ésaé jôé, bembômô ya biôm ô nga bé e mefup; nalé fe abôʼô ya mvaane bidi amané mbu, éyoñ wo ye nyoñe ébuma ya ésaé jôé e mefup. 
Biyoñ bilaa mbu, bôte bôé bese ba ye zu asu be Nti, e Zambe wônan. 
Wo ye bo te ve mveane wom ba tyik fufulu a belet é ne mvusan nsamba wua, a avoñ ya éyem ba te tyik asu abôʼô dam ba ye bo te baʼale de akui mametyé. 
Wo ye zuu bembômô ya bibuma bi ôsu bia taté wume si jôé e nda Nyô a too nnôm éto. Wo ye bo te yame mon ékela e menyañ me nyia été.
Ma ma lôme Engele wom ôsu viôé na, a baʼale wo e zen a kui wo e vôm me nga kôm. 
Tabeʼe ntyel asu dé, wôʼô nye; te bo nye na a wôʼô ôlun, amu a ye bo te jamé abé denan: Amu jôé dam e ne be nye. 
Ve nge wo bo nye mewôk, a nge wo bo jam ese ma ye jô wo, ma ye bo nsiñ ya besiñe bôé, a ntebe yate ya ba be tele wo ngame yat. 
Engele wom a ye wulu ôsu viôé a kee wo e be Beamorééñ, Behétieñ, Beférézieñ, Bekananééñ, Behévieñ a Beyébuzieñ, a ma ye mane jiane be.
Wo ye bo te vitibi si ôsu ya azezambe dap, a wo ye bo te saane be; wo ye bo te bo ane ba bo, ve wo ye sôʼôlô be si a buʼu mekône mab bitun. 
Mia ye bo Nti e Zambe wônan bisaé: a ye botane fembé jenan a mendime menan, a ma ye vaa ôkon ézezañe jôé. 
E si jôé, teke minga éziñ abum da ye vas, a teke minga a ye bo nkôkôm: ma ye fe bo na ô nyiñ ayap.
Nkoon ya ko ma woñ wo ye kee wo ôsu; ma ye jañele feʼe ya meyoñ mese me ne vôm wo ye ke, a ma ye bo na besiñe bôé bese be mate asu dôé. 
Ma ye lôme beta memvam ôsu viôé a mme ma ye titane wo Bekananééñ, Behévieñ a Behétieñ be ke wo ôyap. 
Ve ma ye bo te titane be be ke wo ôyab mbu wua, si é za liʼi bilik a mbia betit ya afan be za fôé a wosane wo. 
Ve ma ye titane be ôteʼetek be ke wo ôyab akekui wo ye bo ngule ya mane nyoñe si.
Ma ye telé nné wôé ataté évele mañ a kui mañ Befilisteñ, a ataté nkôte si a kui ôsôé: amu ma ye ve bôte be too si éte e mo menan a wo ye titane be ôsu viôé. 
Wo ye bo te bo élat a be nge a azezambe dap. 
Ba ye bo te tabe si jôé, be za bo wo na ô bo abé a wosane ma: amu nge wo ye bo azezambe dabe bisaé, jame te da ye bo ôlam mfaʼa wôé.
Môze nye étam a ye subu bebé e be Nti, bôte bevok ba ye bo te subu a ékôan bôt ja ye bo te bete be nye. 
Ane Môze a nga zu kate bôt mejô mese Nti a nga jô. A mintyiʼane mise. Ane bôte bese be nga yalane tyiñe jia na: Mejô mese Nti a kobôya, bia ye bo me. 
Ane Môze a nga tili nkobô Nti ôse; a nga kôlô si ndibe tyé, a lôñe ataʼa metunaʼa e nkôle si, a telé mekôn awôm a mebaé asu meyoñe awôm a mebaé ya Israél. 
Ane a nga lôme bisoé biziñ ya bôte ya Israél be ve mimvean mi ne ngumba, a tyiʼi fe beyôm benyak asu njeñan ya jeñe mvoʼé a nlatane ngbwa a Zambe. 
Ane Môze a nga nyoñe éfase metyi jia a futi me befandé été; ngabe fok nje a nga miame ataʼa metunaʼa yôp. 
Ane a nga nyoñe kalate élat a lañe nye bôt, ane be nga jô na: Bia ye bo mam mese Nti a jôya a bia ye bo mewôk. 
Ane Môze a nga nyoñe metyi a miame me bôte nyô a jô na: Yenane a metyi ya élate Nti a boya a mia e mbôkaʼa ya mejô mana mese yôp.
Ane Môze ba Aron be nga bet a Nadab a Abihu a mewôme zamgbwale ya bemvendé ya Israél. 
Ane be nga yene e Zambe Israél: E mebo mé si éfunan ane jôm é ne mboon a akoʼo da ngemban abui ba loone safir, éfunane fe ane yôp éyoñ é ne mfubane wé été. 
A nji ke same wo wé mfaʼa benyabôtô ya Israél. Ane be nga bi ôsmesan éziñ ya Zambe: nde be nga di a nyu.
Ane Nti a nga jô Môze na: Bete be ma, nkôle yôp, a tabe valé: Ma ye ve wo bifase mekok , atiñ a abendé me nga tili na ô yeʼele be. 
Ane Môze a nga kôlô si ba Yasua, nyô a nga volô bo nye ésaé; ane Môze a nga bete nkôle Zambe. 
Nde a nga jô bemvendé na: Yangaʼane bia va, akekui bia ye beta zu koone mia. Mia be Aron a Ur mi ne vôme wua, nge môt éziñ a bili jam da sili nkôman, éyoñe te mia yene be. 
Ane Môze a nga bete nkôle yôp, ane nkut ô nga yandane nkô. 
Ane étôtoʼo Nti é nga tabe e nkôle Sinayi yôp, a nkut ô nga yandane wô tañe melu mesaman; e môse zamgbwale, Nti a nga loone Môze nsum nkut été. 
Etôtoʼo Nti é nga yené e mise bôte ya Israél abôbône nkôl ane nduan ja yôñ. 
Nde Môze a nyiine nsum nkut été a bete nkôle yôp. Môze a nga tabe nkôle yôb tañe môse mewôm menyin a melu mewôm menyin.
Kobôʼô bôte ya Israél na: Be vaa mvean ya ékañaʼa wom. Mia ye vaa wô e be môt ase nlem ô ne ésôs. 
Mvean mia ye vaa e be môt ase ñwô wu: Silba a mvot; 
biyé bi ne blum, mfô a évele, abeñe biyé bi léñ a mimvot bikela; 
bikôb beyôm mintômba nduban évele, a bikôbe bi beta betit ya mañ bi ne afip, mebam mʼasé. 
Mbon asu belambe, alobinda da nyume mvaé asu mbon ba woʼo bôt éyoñ ba telé be bito a asu bityitaʼa bia nyume mvaé; 
mekoʼo me ôniks a mefe asu ya futi me e mimbot betuni ba jaé be loʼone mie na éfôd péktôral. 
Ba ye kôme ma vôm a ne étyi a ma ye tabe ézezañe jap. 
Mia ye wulu mam mese aval ane éveʼela tabernakel é né a aval ane éveʼela ya biôm mebelan bise ya été ma ye liti wo é né.
Ba ye bo éwolo a asé; nté ya été wo ye bo menyiʼi me mo mebaé a étun, ndam anyiʼi wo da a étun, nkôñ anyiʼi wo da a étun. 
Ba ye yañe nya mvotô mfaʼa ya été a atan, a futi fe nkôngô mvot mbômaʼan mekuʼu mese. 
Wo ye kôme bilondo bi mvot binyin asu éwolo éte a futi fe bie mekuʼu menyin ya été: Bibaé li a bibaé li. 
Wo ye kôme mimbôñ mibaé a asé a yañe mie mvot. 
Wo ye some mimbôñ mite e bilondo ya mefefele mʼéwolo, mmie ba ye bo be bekeʼe mie éwolo. 
Mimbôñ mia ye tabe e bilondo ya éwolo été; a ba ye bo te vaa mie été. 
Wo ye futi bifase mekoʼo metiñ bibaé ma ye ve wo éwolo été. 
Wo ye kôme abam a nya mvotô nté ô too menyiʼi me mo mebaé a étun, ndam anyiʼi wo da a étun. 
Wo ye bo biveʼela bibaé ya beéngele ba loone Bekerubim a mvot e mekuʼu mebaé ya abame di; wo ye bo bie a mvot é ne mbiban, 
kérubim wua akuʼu di a nyô mbok akuʼu avok; mia ye bo Bekerubim ba jôme jia, nlatan a mekuʼu mebaé ya abam. 
Bekerubim ba ye same mefabe mab e yôp, mefabe mete me butiʼi abam a Bekerubim bebiene ke be lôane mesu; mesu mab ma ye fombô abam. 
Wo ye nyoñe abam a telé de éwolo yôb a futi mekoʼo metiñ ma ye kee wo éwolo été. 
Ma ye tôbane wo abame yôp, e zañe Bekerubim bebaé be tele éwolo metiñe yôp; ma ye kobô wo, nalé ma ye ve wo mebendé mam mese asu bôte ya Israél. 
Wo ye fe kôme tebele a asé: nté wé binyiʼa bi mo bibaé, ndame jé ényiʼa wo jia a étun. 
Wo ye yañe tebele ate a nya mvotô mbômaʼane. 
Wo ye bômane nye a ntem alen a yañe fe mvot e nkôngô ntemba alene te mbômaʼane. 
Wo ye lui bilondo bi mvot binyin a futi bie e mekuʼu menyin ma tôbane a mekône menyin ma tôban a tebele. 
Bilondo bia ye bo bebé a ntemb alen ô ne mbômaʼane tebele, a ba ye some mimbôñ été mfaʼa ya volô mbeʼane tebele. 
Wo ye bo mimbôñ a asé a yañe mie a mvot, mia ye volô mfaʼa ya beʼe tebele; 
Wo ye kôme bone bisua bié a bilaé bié a mekobe minlaʼa mé, a bidoʼo bisua bié; biôm bite bia ye volô mfaʼa mimvean mi woon a wo ye bo bie a nya mvotô. 
Wo ye bôôé mimmaman mi fembé mi ne ndem ya mvoʼé e zañe Zambe a bôte bé e tebele yôp, a mia ye bômbô éyoñ ése ôsu viam.
Wo ye bo ébi bifufup a nyaa mvotô: Ja ye boban a mvot é ne mbiban. Biôm bise ya été bia ye bo nlatane jôme jia: tin, nkuk, bikpwas, bibuma a mesam. 
Mintyaé misaman mia ye bembe je nkuk: mila éfase ji a milale mivok éfase évok. 
Ntyaé ôse ô beʼe bikpwase bilaa bi too éveʼela ane amande, ékpwas ése é bili bibuma a mesam. Ntyaé ôvok ô bili bikpwas bilaa éveʼela ane amande bibuma a mesam bi too été. Avale te da ye bo mfaʼa mintyaé misaman mia ye bembe ébi bifufup. 
E tine ya ébi bifufup, bilaé bia ye bo binyin, éveʼela ane amande, élaé é bili bibuma bié a mesame mé. 
Ebuma ja ye tyebe e mibaé ya mintyaé mi ne bifufube si; a ébuma évok e mintyaé mibaé mivoʼo si. Nalé a ne na e mintyaé misaman mia so mfaʼa ébi bifufube si. 
Meton a mintyaé bia ye bo nlatane jôme jia, jia te é too mboon a mvot é ne mbiban, nya mvotô. 
Wo ye bo belambe zamgbwale ya été; wo ye futi belambe bete na be faé mfaʼa ya asu. 
Menjo ma tyiʼi nsañ lambe vôm ô maneya dik a e bone bisua asub da kutane été bia ye boban a nya mvotô. 
Ba ye belane kili gram mewôm mela a ényin (talañ), mfaʼa ya kôme ébi bifufup a biôm mebelane bié bise.
Fombôʼô a tôñ éveʼela é litebaneya be wo e nkôle yôp.
Nté éndelé ôse wo ye bo menyiʼi me mo mewôm mebaé a mesaman a ndam menyiʼi me mo menyin. Bindelé bite bise bia ye bo abime da. 
Wo ye tiñeti bindelé bitan jôme jia a bi bivoʼo bitan jôme jia. 
Wo ye loé nkoñ ya éndelé ja suʼulan ntiñetane bindelé bitan ya ôsu a éyé é too nyôle blum; 
avale te fe wo ye bo éndelé ja suʼulan ntiñetan bindelé bitan bi baa. Metiñ mete ma ye bo zôsôôô, mana a ma mevok. 
Wo ye bo bibandan bi mvot mewôm metan a late bindelé jia a ji évok a bibandane bite, nalé tabernakel a ye bo nlatane jôme jia. 
Wo ye bo andile ya tabernakel a bifuse biyé awôm a jia bi too mboon a mimvot bikela. 
Nté éyé ôse wo ye bo menyiʼi me mo mewôm mela a ndam menyiʼi me mo menyin. Bifuse biyé awôm a jia fe bia ye bo nté a ndam avale da. 
Wo ye late bifuse biyé bitan mfaʼa wua a bisaman mfaʼa mbok; éfuse éyé saman ja ye bo mimbaʼa éfas ja jombô mfine tabernakel ya nseñ. 
Wo ye bo metiñ me nlokoʼo mewôm metan nkoñ ya éfus éyé ja suʼulan nlatan bifus biyé wua, a metiñ me nlokoʼo mewôm metan nkoñ éfus éyé ya nlatan bifuse biyé bi baa. 
Wo ye bo bibandan bi mvot a futi bie metiñ me nlokoʼo été: nalé wo ye bo tabernakel a bo jôme jia (mfaʼa ya andil). 
Bindelé ya nda éndelé bia ye bi éfas éndelé é jombôʼô e mvuse tabernakel . 
Bitun biyé bia ye bebe e bindelé ya nda éndelé tañe ényiʼa wo e li a li mfaʼa ya nté; bia ye jombô e mekuʼu mebaé ya tabernakel mfaʼa ya buti nye. 
Wo ye buti nda éndelé a bikôbe beyôm mintômba nduban évele: Bikôbe mebañ bia ye bebe bikôbe beyôm mintômba yôp.
Wo ye bo mebam asu tabernakel; wo ye bo me a asé a telé me tetele. 
Nté ya abam ese wo ye bo menyiʼi me mo awôm. 
Abam ese da ye bi ayemaʼa abaé wua nlatan a wu ôvok; wo ye bo avale da mfaʼa mebam mese ya tabernakel . 
E mebam mete, asu tabernakel , mewôm mebaé ma ye fombô mfaʼa ya Négéb, e nké. 
Wo ye bo mekôn me silba mewôm menyin, me tele mebam mewôm mebaé si; mekôn mebaé me tele abam da si mfaʼa ya ayemaʼa abaé ya été; a mekôn mebaé mevok me tele abam avoʼo si mfaʼa ya ayemaʼa ya été. 
Mfaʼa éfase baa ya tabernakel , nalé a ne na akôé, mebam mewôm mebaé fe, 
a mekôn me silba mewôm menyine map, mekôn mebaé abam ese si. 
Wo ye bo mebam mesaman éfase tabernakel ya mfaʼa jôb da dim. 
Wo ye bo mebam mebaé mekuʼu me tabernakel mfaʼa ya mvus; 
Ma ye bo nlatan ataté si a nlatane vôme wua a élondo mfaʼa ya yôp: Nalé ate a ye boban mfaʼa mebam mebaé me tele mekuʼu mebaé. 
Mebam ma ye bo muam a mekôn me silba map: nalé a ne na mekôn awôm a mesaman, mebaé abam ese si. 
Wo ye bo betyengane bibaʼa a élé asé, betan asu mebam me tele akuʼu da ya tabernakel , 
betyengane betan asu mebam me tele akuʼu avok ya tabernakel , a betyengane betan asu mebam me ne éfase tabernakel é ne mvus mfaʼa jôb da dim. 
Tyengane ya zañe mebam a ye téé akuʼu di a kui di avok. 
Wo ye yañe mebam a mvot; a bilondo ba ye somesane betyengane été, wo ye bo bie a mvot a yañe fe betyeñgane bebien a mvot.
Eyoñ wo ye telé tabernakel , wo ye tôñe éveʼela be nga liti wo nkôle yôp.
Endelé é tyele e zañe nda ja ye bo menyôle mela: Blum. Mfô a évele; éndelé te ja yiane fe bo ndomboo, ntiñan a mvosane minsinga, Bekerubim ba ye kômban a atyeñ, bese be too été. 
Wo ye futi je e mekoñ me asé menyine yôb me too ñyañan a mvot; mekôn mete ma ye bi akob mvot a ma ye bebe mekôn me silba yôp. 
Wo ye futi éndelé ya zañe nda akobe si a mvuse éndelé te, nne ba ye bôôé éwolo é bili biôm ya élat valé. Endelé te nje ja ye kandé vôm a ne étyi a vôm a dañe étyi. 
Ba ye buti éwolo é ne étyi e vôm a dañe dañ étyi. 
Ba ye telé tebele vôm a ne étyi e nda akôé a ébeʼe bifufub ja ye tebe é veʼane tebele, mfaʼa ya nké, a kooé na ô teléya tebele mfaʼa yʼakôé.
Mfaʼa anyiin nda éndelé é ne étyi, betiñe bindelé ba ye loé éndelé éfe a éfumulu kilisi é ne ngu, mbundan a nsinga ô ne blum, mfô a évele. 
Ba ye bo mekôn metan a asé, be mane yañe me a mvot; nne ba ye yemete éndelé été a mesen me mvot; wo ye lui metiñ me mvot metan asu mekôn mete.
Wo ye bo minlak e mekuʼu menyin ya été; ve minlak mite mia ye bo nlatan a atak bibaane bi bo jôme jia; wo ye yañe ataʼa ese a mvot. 
Wo ye bo bikutan asub ataʼa metunaʼa te, bisobelé bié, bisua bié, bilume bié a biyañaʼa bié, wo ye bo biôm bite bise a mvot. 
Wo ye bo njiñelete avote mvot a futi bilondo bi mvot e mekuʼu menyin ya été. 
Wo ye yemete avote te mbômaʼan éfase jia ya ataʼa si; avot da yiane suʼu tañe anyiʼi wo da a étun nté nkôñ ya yôb ataʼa e bili. 
Wo ye bo mimbôñ ya atak a asé a yañe mie a mvot. 
Ba ye nyiñeli mimbôñ e bilondo été a mimbôñ mia ye bo e mekuʼu ya atak éyoñ ba beʼe de. 
Wo ye lôñe ataʼa te a mebam mfaʼa ya été ô too mfule mfu; avale e nga litibane be wo avale te wo ye lôñe de.
Mfaʼa ya nké, wo ye bo nseñ tabernakel; wo ye bo wô a besandé be ndombo é ne ntiñan a mvosane nsinga; besandé bete be kele mfaʼa ya nké tañe menyiʼi me mo ntet. 
Beta mekône mab ma ye bo mewôm mebaé, bisukaʼa bi mvote biap ke mewôm mebaé; akop ya mekôn a mimbôñ mi beʼe de da ye boban a silba. 
Mfaʼa ya akôé, besandé ba ye fe bo avale te nté menyiʼi me mo ntet, a mekôn mewôm mebaé map, a bisukaʼa bi mvote biab mewôm mebaé; akob ya mekôn a mimbôñ mi beʼe de da ye boban a silba. 
Ndam ya nseñ, mfaʼa jôbe da dim, ja ye bo besandé bindelé menyiʼi me mo mewôm metan, a mekône mab awôm, a bisukaʼa biab awôm. 
Mfaʼa jôbe da tôô, ndam ja ye bo menyiʼi me mo mewôm metan; 
afabe da menyiʼi me mo metan, a mekône mab a bisukaʼa biap. 
Afabe baa menyiʼi me mo awôm a metan a mekône menene mab mela a bisukaʼa biab bilaa. 
Mbé ya nseñ wo ye bi éyé ja dibe wô ô too menyiʼi me mo awôm a metan, nduban blum, mfô a évele, mboon a nya ndomboo a too mvosane minsinga, ésaé ya mintyetyeñ betiñe biôm, a mekône menyin a bisukaʼa biap. 
Beta mekône mese ma bômane nseñ ma ye bi mimbôñ mi silba miap, akobe silba dap, a bisukaʼa bi mvote biap. 
Nté ya nseñ wo ye bo menyiʼi me mo ntet; ndame jé li a li ase menyiʼi me mo mewôm metan, a nté nkôñ ya yôbe wé menyiʼi me mo mewôm metan, bindelé ya été bi too nya ndomboo, ntiñan a mvosane minsinga, bisukaʼa ya été bi too mboon a mvot. 
Biôm mebelane bise ya tabernakel , mekône mé a ma mese ya nseñ ma ye boban a mvot.
Wo ye jô bôte ya Israél na be zu mbon ôwôndô a ne ntyaʼan; mbon ôte ô too nléane mvaé asu ébi bifufup: nalé belambe ba ye yôñ éyoñ ése. 
Nda éndelé bisulan, atan ya éyé ya zañe nda é ne ôsu ya éwolo élat, Aron ba be bone bé ba ye telé belambe be yôñ ataté mamengôʼé a kui mametyé asu Nti. Jame di e ne mvinda ya nnôm éto mfaʼa miaé mise ya bôte ya Israél.
Wo ye loé monyoñ Aron mimbot mi ne étyi mfaʼa ya liti nkôñe wé a éjijine jé. 
Wo ye kobô ba bese be ne atyeñ mboone mam mbe me nga jalé a nsisim ya fek, ba ye loé Aron biôm ya jaé, nalé a ye telébane étyi a bo ésaé ntuni mfaʼa wom. 
Biôm ba ye loé mbie bi: Ebutaʼa tôé, éfôd, éziñgi, anen alôʼô e too ntiñan, ôzomezome ntôm a ases. Ba ye loé biôm bi ne étyi bite asu monyoñ Aron a bone bé, nalé ba ye bo ésaé betuni asu dam.
Ba ye nyoñe mvot, nalé fe biyé bi ne nyôle blum, mfô a évele a nya ndombo ntiñan: Mboon ésaé ntyetyeñ; 
Ba ye loé a éfumulu nsinga é ne te téé tyiʼibi, mbundaʼan a blum, mfô a évele, minkoñ ya été mi too ntiñan a minsinga mi mvot. 
Ba ye jaé éfôd a biwoʼo bibaé, nloone minkoñ. 
Bekandé ya éfôd, nloon a minsinga mi ne avale da, ba ye fulane bo jôme jia a éfôd ébien. 
Eyoñe te ba ye nyoñe mekoʼo me ôniks mebaé a kpwele môé me bone be Yakob été; 
môé mesaman akoʼo ôsu, môé mevoʼo mesaman akoʼo baa aval ane mebialé mab me né. 
Mba mekok nye a ye kpwele môé e mekoʼo mebaé aval ane môt a kpwele sitame wé émien; nye fe a ye yemete bie a biyemete bi mvot bibaé bi ne été. 
Ba ye tyelé mekoʼo mebaé e biwoʼo bi éfôd, mfaʼa ya simesane meyoñ awôm a mebaé ya Israél; nalé Aron a ye jaé biyôlé biab e bitule bié éyoñ a ne asu éwolo élat, a ma, Nti, ma ye bo te vuane mia. 
Biyemete bibaé bia ye bo mboon a mvot 
a bone bengôkobe bebaé mboon a mvot a dañe mfuban , mbe wo ye tiñ ane mfuban , a wo ye tiñeti bone bengôkop be ne ntiñan a biyemete.
Wo ye bo ébutaʼa tôé asu ntyiʼane mejô a bifumulu minsinga bi ne ntip, mbundaʼane a mi mi ne blum, mfô a évele, minkoñ mi too ntiñan a minsinga mi mvot avale fe e ne éfôd. 
Mfeʼe te wo ye bo mekuʼu mese avale da a mbaʼatan, nté ô too fandane anyu abaé, ndame fe avale te. 
Mfeʼe te wo ye bi abeñ minnoñ mekoʼo me ne édima minyin: Nnoñ ôsu ô bili me avale di: Sardôan, tôpaz, émerôd, akoʼo ese ya été e too da; 
Nnoñe baa ke avale di: Eskabukel, safir, diamañ, akoʼo ese ya été fe e too da; 
nnoñ lale: Ôpal, agat, amétist, akoʼo ese e too da. 
Nnoñ nyini: Krizôlit, ôniks, yaspe, akoʼo ese e too da; ba ye tiñeti mekoʼo mete a biyemete bi mvot biap. 
Ba ye kpwelé jôé éziñ ya bone be Yakob awôm a bebaé akoʼo ese ya été avale ba kpwelé sitam môt émien; mekoʼo mete ma ye bobane nalé mfaʼa ya simesane meyoñ awôm a mebaé ya Israél.
Wo ye bo bone bengôkop be mvot a ne mfuban ébutaʼa tôé yôp, be too ntiñan ane nko. 
Wo ye fe bo bilondo bi mvot bibaé ébutaʼa tôé, a wo ye futi bilondo bite bibaé e mekuʼu mebaé ya ébutaʼa tôé. 
Wo ye solé minkole mi mvot mite mibaé e bilondo bibaé bi ne mekuʼu ya ébutaʼa tôé; 
a wo ye solé mekuʼu mebaé ya minkole mibaé e biyemete bibaé bi ne e mebaʼa bitule ya éfôd mfaʼa ya ôsu. 
Wo ye beta bo bilondo bi mvot bibaé mbie wo ye futi e mekuʼu mebaé ya ébutaʼa tôé, nkoñ ya été ô too nlatan a éfôd. 
Wo ye kôme bilondo bi mvot bife mbie wo ye futi e mebaʼa bitule ya éfôd si mfaʼa ya ôsu, bebé a élataʼa, e kandé ya éfôde yôp. 
Ba ye yemete ébutaʼa tôé, a bilondo bi éfôde yôb, a nkol ô too blum: alé ébutaʼa tôé ja ye bo e kandé éfôde yôb a nalé ja ye bo te kandéban a éfôd. 
Eyoñ Aron a ye nyiin vôm a ne étyi, a ye beʼe biyôlé bi bôte ya Israél e nleme wé yôp, nkpwelan ébutaʼa tôé ya ntyiʼane mejô yôp: E ne jam ya simesan éyoñ ése asu Nti. 
Wo ye late urim a tumin ébutaʼa tôé ya ntyiʼane mejô yôp, a bia ye bo nleme Arone yôb éyoñ a ye nyiin asu Nti. Nalé Aron a ye jaé ntyiʼane mejô bôte ya Israél éyoñ ése asu Nti.
Aron a ye jaé éfôd éziñgi yôp; éziñgi te ja ye bo ése évele.
Tyiñ ya été ja ye tuban ézezañ, a ba ye tiñ tyiñ mbômaʼan a mimbaʼa minsiñga, ane ba ye tuʼa yemete ézingi te a ane ja ye bo te ngul ya nyabé. 
Ba ye tiñe bibuma bi grenade mbômaʼan ézingi si; bibuma bite bi too blum, mfô a évele. Ezezañ ya bibuma bi, ja ye bi bone mebenge me mvot mbômaʼan; 
Akôlô ya ébuma ô kui mone abeñge, akôlô ya mone abeñge ô beta kui ébuma, nalé a ye bômane éfas ézingi ya si. 
Aron a ye jaé je éyoñ a bo ésaé jé; éduñ bone mebenge ja ye wôʼé éyoñ a nyiin vôm a ne étyi asu Nti, a éyoñ a kui atan, nalé a ye bo te wu.
Wo ye bo ébaʼa a mvot ja dañe mfuban; wo ye kpwelé été yôb ane ba kpwelé sitame na: Etyi e be Nti. 
Wo ye tyelé ébaʼa te ôzomezome ntôme yôb éfas ya asu. 
Aron a yiane jaé ébaʼa te e mvom asu jé nalé ate a ye jaé bikobe bi nga boban asu biôme bi ne étyi, e bi bone Israél be nga ve a telé étyi; a yiane jaé je asu dé éyoñ ése nalé ate mimveane mite mia ye nyoñebane mvoʼé e be Nti.
Wo ye loé alôʼô a éfumulu nsinga é ne abeñ, avale te fe wo ye bo ôzomezome ntôm, a ases da ye bo ntiñan.
Wo ye loé bone be Aron melôʼô, a bo fe be meses, nalé fe mintôm mfaʼa ya liti nkôñ wob a éjijine jap. 
Avale te nde wo ye jalé monyoñ Aron a bone bé, wo ye woʼo be mbon, a ve be ngu, a telé be étyi, a ba ye bo ma ésaé betuni. 
Wo ye loé be mekuba me ndombo mfaʼa ya solé soé ya menyôle map; mekuba mete ma ye taté angeteñ a kui mebé. 
Aron a bone bé ba ye jaé me éyoñ ba nyiin nda éndelé ba bo bisulan nge na éyoñ ba subu bebé ataʼa metunaʼa a bo ésaé e vôm a ne étyi: Nde ba ye bo te wu amu nlitane soé wop. Atiñe di e ne di ya biyoñ bise mfaʼa Aron a mvoñ bôte jé.
Wo ye nyoñe avute fôn a yame belet é ne te mvusan a de, ô yame fe biwôlé bi ne te mvusan bi bili mbon, ô yame fe njiñelete biwôlé mbon ô too mmialan été. 
Eyoñe te wo futi bie e mone nkoé été. Wo ye zuu mone nkoé ate éyoñe fe wo zuu étoñe nnôme nyak a beyôm mintômba bebaé ataʼa metunaʼa.
Wo ye soo Aron a bone bé anyiine nda éndelé vôm ba bo bisulan a wo ye woʼo be mendim. 
Wo ye nyoñe biôm ya jaé; wo ye jalé Aron alôʼô, ézingi a éfôd; ébutaʼa tôé nje wo ye yemete nkuʼu wé a ases éfôd. 
Wo ye jalé nye ôzomezome ntôm e nlô a tiñeti fe ékat é ne étyi e ntôme yôp. 
Eyoñe te ñhe wo ye nyoñ mbon ba woban a sôé nye wô nlô a woʼo nye wô. 
Wo ye fe zuu bone bé a jalé be melôʼô. 
Wo ye tiñeti Aron a bone bé meses, a jalé fe be mintôme miap; ésaé betuni é ne énjab amu mvinda ya te nné: Wo ye telé Aron, bone bé a mvoñ bôte jab be bo ésaé betuni mfaʼa wom melu mese. 
Wo ye zuu étoñe nyak ôsu nda éndelé bisulan; Aron a bone bé ba ye beté mo mab e nlô étoñ nnôme nyaʼa ji. 
Wo ye tyiʼi étoñe nnôme nyaʼa tyiñ asu Nti anyiine nda éndelé bisulan. 
Wo ye nyoñe ngab éziñ ya metyi mé a sôé me minlaʼa mi ataʼa metunaʼa a ônyu viôé a miame ma ma buk e tin ataʼa metunaʼa si. 
Wo ye nyoñe biôm bise bi yale biôm ya abum été yôb a ndalebôbô é yale éseʼe yôp, ô nyoñe fe mimbañ mi ôtam mibaé a ndalebôbô é yale mie yôp, a wo ye diʼi bie ataʼa metunaʼa yôp. 
Wuli ô ne mvean wo volô na abé betuni e jamban. Tit ja buk: Minsôn, ékôb a mebi me étoñe nnôme nyak, bia ye diʼiban atane ya minkan.
Wo ye nyoñe wua ya bone mintômba, Aron a bone bé ba ye beté mo mab nlô wé. 
Wo ye tyiʼi nnôme ntômba tyiñ , ô nyoñe metyi mé a miame me ataʼa metunaʼa mbômaʼane. 
Wo ye tyiʼi nnôme ntômba mefuse mefus a sôbe biôme ya abum été a mimbiaé, a beté bie vôm afus a nlô bi né. 
Eyoñe te wo ye diʼi nnôme ntômba ase ataʼa metunaʼa yôp: Wuli ô ne mvean ô ne ngumba asu Nti, ndiʼan nduan a mbamba menyum asu Nti.
Wo ye nyoñe nnôme ntômba baa, Aron a bone bé ba ye beté mo mab nlô wé yôp. 
Wo ye tyiʼi nnôme ntômba tyiñ . Wo ye nyoñe ngab éziñ ya metyi mé a kañe je alo Aron ya mbo ngal été a alo bone bé, di ya mbo nnôm, nnôm ônyu ya akule wo dab ya mbo nnôm, a nnôm ônyu ya akul abo dab ya mbo nnôm, a wo ye miame metyi mbômaʼane a ataʼa metunaʼa 
Wo ye nyoñe metyi me ne ataʼa metunaʼa yôb a mbon ba woban a miame bie Arone nyô a e biôm a beʼe yôp, e nyôle bone bé a e biôme biab be beʼe yôp. 
Wo ye nyoñe avoñe nnôm ntômba, njem, avoñ e yale biôm ya abum été, ndalebôbô ja yalé ések, mimbañ mi ôtam mibaé a avoñ e yale mie yôp, a éname ya mbo nnôm, amu a ne nnôm ntômba ya mveane ngu mfaʼa betuni. 
Nkoé belet ô nga veban e be ma, wo ye nyoñe jôme jijia ya biôm bi ne été: belet é ne njiñelete jia, éwôlé é bili mbon jia, a njiñelete éwôlé jia. 
Wo ye kee biôm bite bise e mo me Aron a e mo me bone bé, a wo ye jô be na be ve ma bie ane ngume mvean. 
Eyoñe te ñhe wo ye beta nyoñe bie e mo map, a wo ye diʼi bie ataʼa metunaʼa yôp, bi bete mvean ô ne ngumba yôp. A ne mvean ñwô te ma ye seʼe mbamba ényum ôtita ya été. 
Wo ye nyoñe ôngône nnôm ntômba baa a liti wô asu be Nti a wo ye bo ngabe jôé.
Wo ye yôtane na: Ongôn a énam be nga vaa e be nnôm ntômba baa, a mbie be nga liti asu Nti, bi ne bityila bi ne ntelan étyi. 
Ajô te bôte ya Israél ba ye vaa bie e be betite bese ba ve ma ane mvean ya nlatane ngbwa, ba ye kee bie Aron a bone bé. 
Biôm Aron a jaé bi ne étyi bia ye bo e bi bone bé éyoñ a wuya, ve ba ye jaé bie éyoñe be maneya woʼo be mbon a kalane be ngu. 
Ntuni wua ya bone bé a ye nyoñe éto jé éyoñ a wuya, a ye jaé bie tañe melu zamgbwa, éyoñe te a ye nyiin nda éndelé bisulan mfaʼa ya bo ésaé e vôm a ne étyi.
Wo ye nyoñe nnôm ntômba ya mvean betuni ngu ya taté ésaé jap, a bo na be yame minsôn e vôm éziñ a ne étyi. 
Aron a bone bé ba ye di anyiine nda éndelé bisulan, ataté minsôn a kui belet é ne e mone nkoé été. 
Ajô te e mbe étam ba ye di biôm bi nga veban mfaʼa ya nyoñe njaman mam abé e be Zambe, éyoñ be nga telé be a ve be ngule ya bo ésaé. Môte mfe a nji bi ngule ya di bie, amu bi ne bidi bi ne étyi. 
Nge mebukaʼa ma yené mametyé, toʼo tit nge belet, ba ye diʼi bie nduan, ba ye bo te beta di bie amu bi ne bidi bi ne étyi. 
Wo ye bo avale me maneya bendé wo mfaʼa Aron a bone bé: abôʼô ya ve be ngule ya bo ésaé da ye tabe melu zamgbwa.
Môs ôse wo ye ve étoñ nnôm nyak ya diʼi mfaʼa nyoñan njaman; wo ye fubu ataʼa metunaʼa a sôé mbon été yôb mfaʼa ya telé de étyi. 
Mfubane ya ataʼa metunaʼa fe wo ye tabe melu zamgbwa; mvuse ya valé ataʼa metunaʼa da ye dañ bo étyi a nalé ate môt ase nge jôm ése ja ye nambe de ja ye dutu bidim e be ébien.
Môs ôse ba ye ve bone mintômba bebaé ataʼa metunaʼa yôp, be too mbu wua, nalé a ye boban melu mese. 
Wua a ye vebane mametyé a nyô mboʼo ke mamengôʼé. 
Eyoñ ba ve mone ntômba ôsu, ba ye fe ve kili mfuʼan avut éla, lita mbon ô ne ékekeb jia a étun, a lita wone jia a étun. 
Eyoñe ya mone ntômba baa, mimvean mia ye bo avale da ane mi ya mametyé; wo ye ve mi mi ne mvean ba diʼi nduan mi too mbamba menyum mfaʼa Nti. 
Ô ne mveane ngumba ya biyoñ bise mfaʼa miaé mienan mise, ñwô mia ye ve anyiine nda bisulan asu Nti: nne ma ye tôbane mia valé, a kobô wo valé. 
Ma ye tôbane bôte ya Israél valé a vôm ate a ye telébane étyi, amu étôtoʼo jam ja ye faé valé. 
Mamien ma ye telé nda éndelé bisulan a ataʼa metunaʼa étyi, avale fe ma ye telé Aron a bone bé étyi, mfaʼa ya na be bo ma ésaé ane betuni. 
Ma ye tabe éyoñ ése ézezañ bôte ya Israél, a ma ye bo e Zambe wop. 
A ba ye yeme na ma me ne Nti, e Zambe wob a nga bo na be kôlô Ejipte, nalé me ne ngule ya tabe ézezañe jap, me ne Nti e Zambe wop.
nté wo ye bo anyiʼi wo da a ndame jé anyiʼi wo da: Nalé a ne na minté mise mia ye bo abime da; ve nkôñ ya yôb ñwô wo ye bo menyiʼi me mo mebaé. Ataʼa te a minlaʼa mié bia ye bo jôme jia. 
Wo ye yañe de a mvot ja dañe mfuban , ataté mfaʼa ya yôp, e mefefele ya été mbômaʼane a kui minlaʼa ya été, wo ye fe bo nkôngô mvot mbômaʼane. 
E nkôngô mvot si, wo ye bo bilondo bibaé e mekuʼu mebaé. Wo ye bo bie li a li mfaʼa ya some mimbôñ ya beʼe ataʼa metunaʼa. 
Wo ye bo mimbôñ a asé a yañe mie a mvot. 
Wo ye telé de ôsu ya éndelé ja solé éwolo élat: Vôm ate ma ye bo me tôbaʼane wo. 
Tyé ése, Aron a ye diʼi mbon ô ne mbamba menyum été yôb éyoñ a kôme belambe. 
Aron a ye fe diʼi mbon ô ne mbamba menyum e zañe ngôʼé ébaé éyoñ a ye kôme belambe. Mbon ô ne mbamba menyume te wo ye yôñ éyoñ ése asu Nti e miaé mienan mise. 
Mia ye bo te ve mimbon mife mia nyum nge mvean ba diʼi ngumba ataʼa metunaʼa yôp, nge mvean ôfe, a mia ye bo te miame jôm éziñ ataʼa metunaʼa yôp. 
Aron a ye tune ataʼa metunaʼa éyoñe jia mbu; a ye tune de a miame metyi me tit é nga veban amu njamane mam abé e minlaʼa yʼété yôp, nalé a ye boban mfefé mbu ôse ataté miaé wu a kui wu ôvok, amu ataʼa te e nga vebane be ma a ba ye semé de ane jôm ja dañe étyi asu Nti.
Ane Nti a nga kobô Môze a jô nye na: 
Eyoñ wo ye lañe bôte ya Israél, môt ase ya été a ye yaʼane ma toya mfaʼa ya kamane ényiñe jé ane ébubua éziñ ja ye bo te kui be mia éyoñ ya élañe bôt. 
E fame ése ja yiane lañeban ja ye ve nsañ moné ô ne adit étune sikel, be tôñe e sikel ba belane je e nda é ne étyi été, nye a ne begéra mewôm mebaé; étune sikel ja ye nyoñeban mfaʼa Nti. 
E môt ase a ye lañeban ataté mimbu mewôm mebaé a ke ôsu, a ye ve mvean wo nyoñeban asu Nti. 
Nkukum wo ye bo te yaʼan a lôte abime da yian, a tañe nzôzoé ja ye bo te sise si ya abime da yian, e ne na étun sikel e mfaʼa tañ ja nyoñeban asu Nti: nalé ba ye kamane ényiñe jap. 
Tañe moné ése bôte ya Israél ba ye ve mfaʼa ya kamane ényiñe jap, wo ye belane je asu nda éndelé bisulan. Da ye bo jam ya simesan e be bôte ya Israél mfaʼa ya kamane binyiñe biab asu Nti.
Ane Nti a nga kobô Môze a jô na: 
Wo ye kôme fandé mvot asu mewobane ya ntunan; wo ye telé nye e zañe nda bisulan a ataʼa metunaʼa a wo ye futi mendim été. 
Aron a bone bé ba ye belane mendim mete mfaʼa ya sôbe mo mab a mebo map. 
Eyoñe ba ye nyiin nda éndelé ya bisulan, ba ye woban mendim mete, nalé ba ye bo te wu; avale te fe éyoñ ba ye subu bebé ataʼa metunaʼa na be bo ésaé a diʼi mimvean mia diʼibane nduan asu Nti, 
Ba ye sôbe mo a mebo map; nalé ba ye bo te wu. Mvinda nyô ja ye bo nyô ya nnôm éto mfaʼa Aron a mvoñe bôte jé a miaé mise.
Ane Nti a nga kobô Môze a jô na: 
Nyoñe bityitaʼa bia dañe abeñ; nkone mir besikel mintet mitan, nkone sinamôm besikel mintet mibaé a mewôm metan, nkaé ô ne mbamba menyum besikel mintet mibaé a mewôm mebaé; 
mvut ya élé ba loone na kas, besikel mintet mitan, avale ane ôveʼe ba belan wô e nda ya étyi ô né, ô laté a lita mbon ôlive ésaman. 
Môt a yeme kôme beôlobinda a ye mane bundan biôm bite bise a kôme mbon ô ne étyi ba ye belane wô mfaʼa ya telé bôt e bito.
Wo ye woʼo mbon ôte nda éndelé bisulan a éwolo élat, 
Tebele a biôm mebelan bié bise, ébi bifufub a biôm mebelan bié bise, ataʼa metunaʼa beôlobinda, 
ataʼa mimvean mi ne ngumba a biôm mebelane bié, fandé a jôm a tele été. 
Wo ye telé biôm bite étyi a bia ye dañ étyi; jôm ése ja ye bie nambe, ja ye teléban étyi. 
Wo ye woʼo Aron a bobefame bé mbon; wo ye telé be étyi be bo ma ésaé betuni.
Wo ye kobô bôt ya Israél na: Mbone wu ô ne wu ya étyi ba woʼo bôt e miaé mienan mise. 
Ba ye bo te woʼo wô nyôl môt éziñ, a mia ye bo te kôme ôfe ô too avale te; ô ne étyi a mia ye baʼale wô étyi nalé. 
Môt ase a ye kôme ôfe avale te, nge woʼo wô nneñ, a ye tyiʼiban zañe ya bôte bé.
Ane Nti a nga kobô Môze na: Nyoñe bityitaʼa bi: Nataf, ôniks, galbanum, bityitaʼa a ôtu ô ne ékekeb mengab abime da. 
Wo ye nyoñe biôm bite a kôme ôlobinda ya diʼi, nkôman avale nkôme beôlobinda a ne kôm; ôlobinda ate a ye bi nku a too fe mfuban a étyi. 
Ngabe jia ja ye kômban ndub é too ôkekep, ba ye belane je nda éndelé bisulan, ôsu ya éwolo é ne étyi, vôm ma ye telé na bia wo bi tôban. Mia ye semé étyi ya nkômane jôme wu. 
Ba ye bo te kôme avale ôlobinda te mfaʼa mebelane menan. Ve mia ye telé nye étyi asu dam. 
Môt a ye bo mfe a funaʼan nye ényum, a ye tyiʼiban e zañe bôte bé.
Ô lôô, me nga loone Besalél mona Uri, mona Ur ya nda bôte Yuda a jôé dé. 
Me nga jalé nye a nsisime Zambe, wu ya fek, wu ya atyeñ a ñyemane mam ya yeme bo bisaé bi atyeñ mevale mese, 
mfaʼa ya bôndé mefek ya bo bisaé bia sili atyeñ, mfaʼa ya saé mvot, silba a bidima mekok , 
mfaʼa ya kpwelé mekok a bilé a bo mevale bisaé mese. 
Me nga ve nye Ohôliab, mona Ahisamak ya nda bôte Dan, a bo mvolô wé. Me maneya futi fek e minlem mi bôt be ne atyeñ na, be bo ésaé ése me maneya liti wo. 
Nda éndelé bisulan, éwolo élat, ébutaʼa ya éwolo a biôm bise bi ne je yôb a biôme mebelan bise ya nda éndelé: 
Tebele a biôm mebelane bié, ébi bifufup é ne mboon a mvot é ne mfuban a biôm mebelan bié bise, ataʼa metunaʼa beôlobinda, 
ataʼa mimvean mi ne ngumba, fandé a jôm a bete yôp; 
minjaé mi ne ngumba aval, minjaé mi ne étyi asu Aron, minjaé asu bon ba bo ésaé vôm a ne étyi; 
mbon ba woʼo bôt ba telé, a ôlobinda a ne menyum mfaʼa ya kôme vôm a ne étyi.
Ane Nti a nga kobô Môze a jô nye na: 
Wo, kobôʼô bôte ya Israél a jô be na: E ne foʼo na, mia ye baʼale besabat bam amu da ye bo ndem e zañe jenan a ma, e miaé mienan mise, nalé bôt ba ye yeme na me ne Nti, nyô a telé mia étyi. 
Mia ye baʼale sabat , amu a ye bo étyi mfaʼa wônan. Môt ase a ye ndaman étyi jé nye a ye wôéban; môt ase a ye bo ésaé éziñ môs ôte, a ye tyiʼiban e zañe bôte bé. 
Esaé ja ye boban tañe môse misaman; ve môse zamgbwale ô ne sabat , môs abôk, ntelan étyi mfaʼa Nti. Môt ase a ye bo ésaé éziñ môse sabat a ye wôéban. 
Bôte ya Israél ba ye baʼale sabat; miaé mise mia ye jeme abôʼô sabat ane élat ya nnôm éto. 
Jam di da ye bo ndem ja ye tabe nnôm éto e zañe jam a bôte ya Israél; amu Nti a nga té yôb a si môse misaman, ve môse zamgbwale ñwô a nga telé ésaé jé a woʼon.
Eyoñe Nti a nga mane kobô Môze e nkôle Sinayi ane a nga kalane nye bifase mekoʼo bibaé, bifase mekok ntilan a ônyu Zambe ôbien.
Nde Aron a nga jô be na: Vaʼane bimvônga bi mvot bi ne binga benan melo, a bobefam benan a bobebinga benan, a zuane ma bie. 
Ane bôte bese be nga vaa bimvônga bi mvot bi nga too be melo a zu ve bie Aron. 
Ane a nga nyoñe mvot mo map, a nga nyemé nye nduan a kôme mone nyak. Nde be nga jô na: A Israél! Tame yene bezambe be nga soo bia Ejipte. 
Eyoñ Aron a nga yene jame di ane a nga lôñe ataʼa metunaʼa ôsu vié a yôtane na: A akiti, abôk da ye bo mfaʼa duma Nti. 
Tyé kpwaa, be nga kôlô si ndibe ntyé, a ve mimvean mi ne mingumba, a liti mimvean ya nlatane ngbwa. Ane bôt be nga tabe si a di a nyu; ane be nga kôlô si a bo mevak.
Ane Nti a nga jô Môze na: Boʼo avôle ya sis, amu bôt ô nga soo be Ejipte be boya nsem.
Be jiʼaya liʼi zen me nga liti be; be boya bebien mone nyak a mvot é ne nyeman, be kuteya meboñ si ôsu vié, a be veya mimvean, a be jôya na: A Israél! Tame yen bezambe be nga soo wo Ejipte. 
Nde Nti a nga jô Môze na: Me lôô na bôte ba be ne bôt be ne melo abui. 
Eyoñ ji jôkéʼé ma! Ayaa dam da ye yôñe be be, a ma zu mane jiane be; ve ma ye bo wo beta ayoñe bôt.
Ane Môze a nga yeʼelane Nti, Zambe wé, a jô na: Amu jé ayaa dôé, a Nti, da ye yôñe nyôle bôte bôé, mbe ô nga soo be Ejipte a beta ngul ése, a wo ô ne éwôlô? 
Amu bôte ya Ejipte ba ye jô na, a nga vaa be na be tôbane bidim, na a mane wôé be e minkô, a mane jiane be si nyô? Bulaʼan mvus mfaʼa ya ayaa dôé, jôbaʼan bidim ya bôte bôé! 
Simesaʼan Abraham, Izak a Israél, bebo bisaé bôé, mbe ô nga kane ngana be womiene na, ma ye fôle mvoñe jenan ane ateté ya yôp, ma ye ve mvoñ jenan si nje me nga kobô na, ja ye bo énjab nnôm éto. 
Nde Nti a nga jôban bidim a nga kobô na a ye bibi bôte bé.
Ane Môze a nga bulane nkôle si a bili bifase mekoʼo mo, bi too ntilan mekuʼu mebaane li a li. 
Bifase mekoʼo bite bi mbe ésaé Zambe, a ntilan ô mbe fe wu Zambe nkpwelan. 
Yasua a nga wôʼô tyiñ bôt be mbe be yôtaʼan, nde a nga jô Môze na: Ma wôʼô zôʼé bita e minkan. 
Môze na: A nji bo zôʼé jia ya ndañan nge nyô ya ñwuane ébôm: Ma wôʼô ve jia. 
Eyoñ be nga kui minkan, nde be nga yene mone nyak a mebôk . Ane ayaa Môze e nga yôñ; nde a nga wua mekoʼo a nga bili si a bôé me nkôle si. 
Ane a nga nyoñ mone nyak be nga bo, a diʼi nye nduan, ndub ya été, a nga miam je mendim a nyuu me bôt ya Israél.
Ane Môze a nga jô Aron na: Bôte ba be boya wo jé ane wo titi be abime adite mbeʼe abé dina bitu? 
Ane Aron a nga yalane na: Ayaa Nti wom e boʼo te yôñ! Womien wo yem bôte ba, asimesane dap e luu kom ése ve mboon abé . 
Ba te jô me na: Boʼo bia bezambe ba wulu bia; amu Môze, môt a nga soo bia Ejipte, bi nji fe yem jam e kuiya be nye. 
Nde ma te jô be na bôt be bili mvot be ve ma je! Nde ba te ve ma je; ane ma te wua je nduan, ateme na mone nyak nye a nga vame nduan été.
Môze a nga yene na bôt be nyiineya nzametan été, a Aron a nga jôʼé be nzametane été a kui na, be ntoo zesé biôm e mise besiñe bap. 
Ane Môze a nga tebe mbé minkan a jô na: Ba bese be ne ngame Nti be zaʼa be ma! Ane mvôʼô Lévi bese be nga sulan fefele jé. 
Ane a nga jô be na: Avale di nde Nti, Zambe ya Israél a jô na: Môt ase ya be mia a nyoñe nkpwaté mekôn, éyoñe te mia ye wulu minkan mise ataté mbé wu a kui wu ôvok, môt ase a wôék monyañ, mvôé jé, évuvumane jé. 
Ane mvôʼô Lévi be nga bo ane Môze a nga bendé be; môs ôte bôt be nga wu bebé bôt toyini éla. 
Ane Môze a nga jô na, vaʼane miabebiene den be Nti, môt ase, toʼo a ve monafam wé nge monyañe wé, nalé a ye botane mia den.
Tyé kpwaa, Môze a nga jô bôte na: Mi boya beta nsem. Eyoñ ji ma zu bet be Nti, éyoñ éziñ ma zu bo na Zambe a jamé minsem mienan. 
Môze a nga bulan be Nti a jô na: Bôte ba be boya nsem ô ne anen, be boya bebien bezambe be mvot. 
Ajô te jaméʼé be nsem wob éyoñe ji! Nge nalé momo, ma yeʼelan wo, tyame jôé dam e kalate ô maneya tili. 
Ane Nti a nga jô Môze na: Nyô a bo nsem wo wosane ma nye ma ye vaa jôé kalate wom. 
Kele éyoñ ji a wulu bôt a kui be vôm me nga jô wo nye, si ya ntiñetan. O lôô éngele wom a ye wulu ôsu viôé. Ve môs ya ayaa dam, ma ye yaa be amu nsem wop. 
Ane Nti a nga bibi bôt, amu be nga bo mone nyak nye Aron a nga kôm.
Ma ye lôm éngele ôsu viôé a titane Bekananééñ, Beamorééñ, Behétieñ Beférézieñ, Behévieñ a be Beyébuzieñ; 
kele si menyañ a wôé bia len. Ve bia wo bia ye bo te nsamba, me za jian wo zen , amu ô ne melo abui. 
Eyoñ bôt be nga wôʼô avale ékowoñ nkobô di, ane be nga tabe meyeb été a môt éziñ a nji jaé mekom, bilondo, bimvônga nge minsanga. 
Ane Nti a nga jô Môze na: Mi ne bôt be ne melo; nge ma bet ézezañ jenan ve mone nté, ma ye jiane mia. Ajô te vaʼa mekom, bilondo, bimvônga a minsanga ô bili, éyoñe te ma ye yene jam ma ye bo wo. 
Ane bôt ya Israél bese be nga mane vaa biôm bite bise menyô nkôlan ya nkôl Hôréb.
Ane Môze a nga nyoñe nda éndélé a telé je ôbe ôyap atan ya minkan, ane a nga yôlé je na nda éndélé ya ndôbaʼane. A môt ase a nga kômbô sili Nti mam, a nga ke nda éndélé ya ndôbaʼane nyô, atan ya minkan. 
Eyoñ Môze a nga bo a kui atan a kele nda éndélé ya ndôbaʼane, môt ase a nga tebe mbé yôb ya nda éndélé jé, a fombôʼô nye, akekui a nyiine nda éndélé ya ndôbaʼane. 
Eyoñ Môze a nyiineya nda éndélé été, nsum nkut ô nga sis a tebe anyiine nda éndélé, a Nti a nga bo a kobôʼô Môze. 
Eyoñe bôte bese ba yen ane nsum nkut wo tebe anyiine nda éndélé, éyoñe te bese ba tebe a kute meboñe si môt ase anyiine nda éndélé jé. 
Nti a nga kobô ba Môze be lôane mesu, aval ane môt a laane mvôé jé. Eyoñ te Môze a bulan minkan; ve ésoé é nga volô nye ésaé jôé na Yasua, mona Nun, a mbe a tabeʼe nda éndélé été teke kôlô.
Ane Môze a nga jô Nti na: O lôô wo jô ma na, boʼo na bôte ba be bet! Ve ô nji tame liti ma me yem za bia nye bia ye ke. Ve da, ô jôya na, ma yeme wo a jôé dôé, a na ô nyoñeya mvame jam. 
Nde ñhe nge me yeneya mvam be wo, boʼo na me yem mezene môé; éyoñe te ma ye yeme wo a nalé a ye bo mvam mfaʼa wom. O lôô ayoñe di e ne bôte bôé. 
Nde Nti a nga yalane na: Mamien ma ye wulu a wo a ma ye ve wo awoʼon.
Ane Môze a nga jô nye na: Nge womien ô nji wulu a bia, te bo na bi kôlô va. 
Zene fé ba ye yeme na me yeneya mvam be wo, mamien a bôte bôé? Ye sa a zene ya na wo ye wulu a bia a na bia ye kandan, ma a bôte bôé, a meyoñ mese me ne si nyô?
Ane Nti a nga jô Môze na: Ma ye bo avale ô maneya kobô, amu ô yeneya mvam be ma, a me yemeya wo a jôé dôé.
Ane Môze a nga jô na: Boʼo na me yene étôtoʼo jôé!
Nde Nti a nga yalane na: Ma ye bo na étôtoʼo jam ése é lôt asu dôé a ma ye yôtan jôé Nti ôsu viôé; ma mvamane nyô ma kômbô mvamane nye, a ma ko nyô ma kômbô ko éñgôngo éngôngo. 
Ane a nga beta jô na: Ô se ngule ya yene asu dam, amu môt a se ngule ya yene asu dam a beta nyiñ.
Ane Nti a nga jô na: Tame yene vôm a ne ma bebé nyô; wo ye tebe akôme yôp. 
Eyoñ étôtoʼo jam ja ye lôt, ma ye futi wo ébé ya akôm été a buti wo a éjijin ya wo wom akekui me lôte ya. 
Eyoñe te ma ye kandé wo wom a wo ye yene ma mvus; ve mfaʼa asu dam, môt a se nguleya yene de.
Tabeʼe nkôman ndip tyé; éyoñ tyé ja lendé, wo ye bete nkôle Sinayi; wo ye tebʼôsu viam, abôbône nkô. 
Mia môte mfe te betan a môte mfe a boʼo te yené nkôle ôse; nalé fe na toʼo mone mbam nge beta mbam biyem éziñ, a boʼo te di mefôla ya nkôle te.
Ane Môze a nga ba bifas mekok ane bi ya ôsu. Môze a nga kôlô si ndib tyé a bete nkôle Sinayi avale Nti a nga bendé nye, ane a nga nyoñe bifase mekoʼo bibaé mo mé.
Nti ve sise nsum nkut été, a tebe fefele jé a yôtan jôé Nti. 
Nti ve lôte ôsu vié a kele a yôtane na: Nti! Nti! Zambe a ko éngôngo a liti mvam , te jiʼa yaa, njalan a mboone mvaé a nyeʼan. 
Nyô a baʼale mboone mvaé wé a kui miaé mi bôt toyini, nyô a jamé ékop, étom nge nsem, ve a ne jôʼé ve môt ane mekua melep , a a ve bon , bendaé a awuabañ melep amu bikobe bʼésaa!
Ane Môze a nga vitibi a kute meboñ si. 
Ane a nga jô na: A Nti, me yeneya mvam be wo, ajô te Nti a wuluʼu ézezañe jangan, amu bi ne bôt be ne tyiñ ñyemelan; wo ye jamé ékop jangan a nseme wongan, a wo ye nyoñe bia ane ngabe jôé.
Nde Nti a nga jô na: O lôô mamien ma bo élat. Ma ye bo bitua bi mam bôte bôé bese be too, avale bitua bi mame te e ngenan te boban si nyô nge meyoñe mese été; bôte bese ô too été ba ye yene mboone Nti, mboon ya ko woñ bia wo bia ye bo.
Baʼaleʼe mam mese me maneya bendé wo môse wu. Ma ye titane Be Amoréen, Bekananééñ, Behétieñ, Beférézieñ, Behévieñ a Beyébuzieñ ôsu viôé. 
Tabeʼe ntyel ya bo élat a bôte be too si wo ye nyiin amu nalé a za bo wo mbia ôlam. 
Ve mia ye tyam metaʼa metunaʼa map, a bôé mekôn mekôô mab bitun bibaé a mekôn me Akéra map.
Wo ye bo te kute meboñ si asu Zambe mfe. Amu Nye a bili jôé na Abane, a ne Zambe a ne aban .
Te veʼele bo élat a bôte ya si wo ke amu be za loone wo ô nyoñe ngab bisulane biab ba kañe bengunemelan a di biôm ba tyik asu bengunemelan bete. 
Nalé fe na ô za nyoñe bengone bap asu bobefame bôé, a éyoñe bengone bete ba ye bo mejian a bezambe bete, ba ye fe dutu bobefam benan na be bo fe mejian a be.
Te kômane bezambe a bizan be nga nyemé nduan.
Wo ye tuʼa baʼale abôʼô belet é ne te mvusan, tañe melu zamgbwa, ane e ne ntelan ngon fôn ja kui mebame na wo ye bo te di belet é ne te mvusan, avale me nga bendé wo, amu ngon fôn ja kui mebam nje ô nga kôlô Ejipte.
Ntôle ôse ô ne éñwom, avale fe ane nnôme éyem ase a taté bialé mimbam miôé, mone nyak a mone ntômba. 
Wo ye kôté mone éjakas a taté bialé a mone ntômba; nge wo bo te kôté nye wo ye buʼu nye tyiñ; wo ye fe kôté ntôle ya bobefame bôé; a môte éziñ a ye bo te tebe asu dam mo minsoé.
Wo ye saé môse misaman a semé sabat e môse zamgbwale; wo ye semé sabat toʼo éyoñ ya mbéan nge mvaane bidi mefup.
Wo ye jeme abôʼô besondô be mbômô ya fôn, nalé fe abôʼô nkôane bidi amane mbu. 
Mbu ôse biyoñ bilaa, befam bôé bese ba ye yene asu Nti, Zambe Israél. 
Ma ye titane meyoñ ôsu viôé a nene minné miôé; môt éziñ a ye bo te nyamete si jôé éyoñ wo bet a tebe asu Nti, Zambe wôé, mbu ôse biyoñ bilaa.
Wo ye bo te kuli metyi ya tit wo tyiʼi ma a belet é ne mvusan; a mvean ba tyiʼi abôʼô Pak wo ye bo te lendane tyé.
Wo ye zu ve bembômô bibuma bi ôsu ya si jôé e nda Nti, Zambe wôé. Wo ye bo te yame ékela e menyañ me nyia été.
Nti a nga jô Môze na: Tiliʼi mejô mete; amu ma bo élat zañe jam, a énjôé a Israél avalʼane mejô mete ma jô amu mme me ne tin ya élat ma bo zañe bia wo a Israél. 
Nalé Môze a nga tabe valé tañe melu mewôm menyin a môse mewôm menyin baa Nti. A nji di belet nge nyu mendim. Ane Nti a nga tili awôm bifia ya élat e bifase mekoʼo yôp.
Ane Môze a nga so nkôle Sinayi: A bili bifase mekoʼo bibaé ya metiñ ya élat mo, éyoñ a nga sis, a nji yeme na ékôp ya asu dé é nga faé amu nlaan a nga laane Nti, 
éyoñ Aron a Israél ase be nga fombô Môze be nga yene ékôp ya asu dé é faék; ane be nga ko woñ ya subu nye bebé. 
Nde Môze a nga loone be; ane Aron a bivet bise ya nsamba be nga zu be nye nde ba be Môze be nga laan. 
Eyoñ minlañ miab mi maneya, ane Israél ase a nga subu nye bebé, nde a nga kalane be mebendé mese Nti a nga ve nye nkôle Sinayi. 
Eyoñ Môze a nga mane kobô be ane a nga solé mvom asu jé a éyañese. 
Eyoñ a mbe a nyiʼin asu Nti na a kobô nye, a mbe a vaʼa éyañese akekui éyoñ a kui atan. Eyoñ a kuiya, a mbe a kateʼe bone bʼIsraél mebendé a te nyoñ. 
Israél a nga fombô asu Môze a yene na ékôp ya asu dé é mbe é faék; ajô te Môze a nga bo a betaʼa jaé éyañese akekui éyoñ a bulane ke kobô Nti.
Bia ye bo bisaé tañe melu mesaman; ve môse zamgbwale, wo ye bo mia wu ô ne étyi, môse Sabat, môse ya abôk asu Nti. Môt ase a ye bo ésaé éziñ môs ôte a ye wôéban. 
Mia ye bo te kôban nduan e vôm éziñ ya bitabaʼa bienan e môse sabat .
Ane Môze a nga kobô ékôan bôt ése ya Israél a jô na: Avale di nde Nti a nga bendé na: 
Nyoñan, asu Nti ngap éziñ ya biôm mi bili môt ase a ne nlem ésôs a ye zuu mvean a nga nyoñe te asu Nti: Mvot, silba, mvot; 
bindélé bi ne blum, mfô a évele, nya ndomboo a mimvot bikela; 
bikôb beyôme mintômba nduban bivele, bikôb bi tit bife bia dañe ngu; bilé bi asé; 
mbon asu éfufup; meyemete bilé me ne mbamba menyum a mbon ba woʼo bôt éyoñ ba telé bôt bito a ôlobinda ba diʼi. 
Mekoʼo me ôniks a mefe me ne édima asu éfôd a ébutaʼa tôé. 
Bôte bese ya be mia be ne mintyetyeñ ba yiane zu bo biôm bise Nti a nga bendé: 
Tabernakel, nda éndelé jé a biôm bise bia buti je, akobe dé, mebame mé, a bibaʼa bié, a mekône mé, a metiñe mé; 
éwolo a mimbôñ ya été a bisua bise, vôm ya ndôbaʼan a éndélé ya zañ ja kandé vôm ane étyi a vôm a dañedañe étyi, 
tebele, mimbôñ mié, biôm mebelan bié bise, a belet awôm a ébaé ja tabe tabernakel été a taté sabate nyô a kui nyô mbok. 
Ebi bifufup a biôm mebelan bié: Belambe a mbon, 
Ataʼa metunaʼa mimbon mi ne mbamba menyum, a mimbon ya été, mbon ba woʼo bôt éyoñ ya ntelan bito a ôlobinda asu étyitaʼa, éyé é tyele anyiine tabernakel; 
Ataʼa metunaʼa asu mimvean mi ne ngumba, mbé mvote wé, mimbôñe mié a biôm mebelane bié; fandé a tine jé. 
Bindélé asu nseñ, mekône mé, metine mé a éyé ya mbé ya nseñ; 
mekôn ya tabernakel , mekôn ya nseñ a minkol miap mise; 
mimbot asu mboone ésaé vôm a ne étyi; biôm ya jaé bi ne étyi asu Aron Ntuni nnen a biôm ya jaé asu bon ba bo ésaé betuni.
Ane bôte bese ya Israél be nga kôlô vôm Môze a nga too. 
Ba bese be nga bili minlem mi ne ésôs be nga zu ve Nti mimvean mi soʼo biôm be bili mfaʼa ya lôñe nda éndélé ya ndôbaʼane, a mfaʼa ésaé ése ya été a biôm ba jaé bi ne étyi. 
Befam a binga bese be nga zu; nyô ase a nga bili nlem ésôs a nga soo émvongo, akom, élondo, nsañga, mevale me biôm mese me ne mboon a mvot. Avale te fe fam ése é nga bo jam éziñ ya ve Nti mvot. 
Ba bese be nga bili biyé bi too nyôle blum, mfô a évele, nya ndomboo a mimvote bikela, bikôb beyôm mintômba a betite befe bi ne afip be nga zuu bie. 
Ba bese be nga ve ngab éziñ ya silba a mvot asu Nti, be nga zuu mvean ôte. Ba bese be nga bili bilé bi asé be nga zuu bie asu ya kôm biôm bise ya nkañan. 
Binga bese be mbe atyeñ ôtiñ be nga tiñ a mo map, a zuu biyé be nga tiñ bi too nyôle blum, mfô a évele a nya ndomboo. 
Binga bese be nga bili mbamba minlem ya bo jam, be too fe atyeñ mo, be nga tiñ mimvot bikela. 
Mintômba ya ayoñ mi nga soo mekoʼo me ôniks me fe asu éfôd a ébutaʼa ya tôé. 
Nalé fe bityitaʼa a mbon, ébi bifufup, ñwoʼon bôt ba nyoñ bito a ôlobinda a ne mbamba menyum. 
Bôte bese ya Israél, befam a binga, ba bese be mbe minlem ésôs ya nyoñe ngab ésaé Nti a nga bendé a Môze na é boban, be nga zuu mimvean ane nlem wo kômbô be Nti.
Ane Môze a nga jô bôt ya Israél na: Nti a maneya top Betsalél, mona Uri, ndaé Ur, nda bôte Yuda. 
Zambe a jalé ya nye a nsisim ya fek, atyeñ a nyeman mboone mevale bisaé mese, 
mfaʼa ya bôndé mbamba bisaé ya kôme biôm a mvot, silba a mvot, 
mfaʼa ya mekoʼo me ne édima be ne belane me, mfaʼa ya kpwelé bilé a bo mevale me biôm mese ma sili atyeñ. 
A veya fe nye Ohôliab mona Ayisamak ya mvoñ bôte Dañ ngume mvean ya yeʼele bôte befe atyeñe mboone dap. 
A jalé be a atyeñ ya yeme bo biôm bia sili nkpwelan a bi bia sili atyeñ ya mo mfaʼa ya ntiñan a nlatan biyé bi ne blum, mfô, évele a nya ndomboo, nalé fe mfaʼa ya mbôndan mefeʼe ya mevale mesu bisaé mese.
Ane Môze a nga loone Betsalél, Ohôliab a mintyetyeñ mise Nti a nga mane futi atyeñ minlem, ba bese be nga bili nkômban ya ve minlem miab e mboon ésaé. 
Ane be nga nyoñe mimvean mise Israél a nga soo mie mo me Môze asu ésaé ya vôm ya nkañan a ne étyi. Tyé ése be nga zu ve Môze mimvean ane nlem wo kômbô. 
Ane mintyetyeñ mise mi mbe mi boʼo ésaé ya vôm ane étyi mi nga kôlô, môt ase ésaé jé, 
a jô Môze na: Bôt ba soo biôm abui a lôte abime da siliban asu ésaé Nti a nga bendé. 
Ane Môze a nga ve tyiñ minkan mise na: Môt éziñ, too fam nge minga, a boʼo te beta saé asu mimvean ya vôm a ne étyi. Nde be nga telé bôt be bo te beta soo mimvean. 
Biôm bise be nga kômesan bi mbe abim da yian a beté ôdoʼé mfaʼa ya bisaé bise bi nga yiane boban.
Ane mintyetyeñ mi bôt mise mi mbe na mia bo ésaé, mi nga lôñe tabernakel a besandé bindélé awôm be too nya ndomboo a ne ntiñan, be nga belan biyé bi ne blum, mfô a évele, besérafeñ be too ntiñan été. 
Nté ya sandé ase ô too menyiʼi me mo mewôm mebaé a muam, a ndam é too menyiʼi me mo menyin; besandé bese be mbe nté a ndam avale da. 
Ane be nga late betan ya été wua a nyô mbok. 
Ane be nga bo mekôta nkoñ ya sandé a suʼulan nlatan besandé ôsu, avale te fe be nga bo nkoñ ya sandé a suʼulan nlatan be sandé baa. 
Be nga bo mekôta mewôm metan e sandé ôsu, a bo fe mefe mewôm metan nkoñ ya sandé a suʼulan nlatan be sandé baa. Mekôta mete me mbe me tôbaʼan mana a ma mevok. 
Ane be nga bo akob mvot mewôm metan, a tiñeti besandé nyôna a nyô mbok akob ete: Nde tabernakel a nga boban jôm jia.
Ane be nga loé besandé mimvot bikela be bo nda éndélé e tabernakel yôp; avale besandé te be nga loé be awôm a wua. 
Nté sandé ase ô too menyiʼi me mo mewôm mela, ndam ke menyiʼi me mo menyin; besandé bese be mbe nté a ndam avale da. 
Be nga late besandé betan ya été jôm jia, a late ba bevoʼo besaman jôm jia. 
Be nga bo mekôta mewôm metan nkoñ ya sandé a suʼulan nlatan ôsu, a bo fe mefe mewôm metan e nkoñ ya sandé a suʼulan nlatan besandé baa. 
Ane be nga bo akobe mvot mewôm metan, mfaʼa ya late nda éndélé na é bo jôm jia. 
Be nga dib nda éndélé a bikôb beyôm mintômba nduban évele, a buti fe andil a bikôbe betit bia dañe afip.
Be nga bo mebam asu tabernakel; mebam mete me mbe mboon a asé, me tele tetele. 
Nté ya abam ese ô mbe menyiʼi me mo awôm; ndam ke anyiʼi wo da a étun. 
Abam ese é nga bili ayemaʼa abaé, wua bebé a wu ôvok; mebam mese ya tabernakel me mbe nalé. 
Be nga bo mebam mewôm mebaé mfaʼa ya nké. 
Be nga bo fe metin me silba mewôm menyin e mebam mewôm mebaé si abam ese metine mebaé asu ayemaʼa abaé dé. 
Be nga bo fe mebam mewôm mebaé asu éfase baa ya tabernakel , éfase ya akôé, 
nalé fe metin me silba mewôm menyin map, abam ese metin mebaé. 
Be nga bo mebam mesaman éfase jôb da dim. 
Abuʼu tabernakel ese e nga bili mebam mebaé; 
me too mbaʼatan a taté si a élondo jia é late me nya nlatane mfaʼa ya yôp, be nga bo nalé mebam mebaé mese e mekuʼu mebaé. 
Mebam mese me mbe muam, a metin me silba map, nalé ane na metin awôm a mesaman, abam ese metin mebaé. 
Be nga bo betyengane betan a élé asé asu éfase jia ya tabernakel , 
a betyengane betan asu mebam ya éfase baa ya tabernakel , a betyengane befe betan asu mebam ya éfase tabernakel ya mvus mfaʼa jôb da dim; 
ane be nga bo fe tyengane ya zañe tabernakel a taté nté wua mebam ya akuʼu di akui di avok. 
Be nga yañe mebam a mvot, be bo fe bilondo biab a mvot mfaʼa ya some be tyengane, betyengane bete be too fe nyañan a mvot.
Be nga kôm éyé ja kandé tabernakel nyôle blum, mfô, évele a nya ndomboo ntiñan abeñ. 
Be nga bo mekôn me asé menyin asu éyé te be mane fe yañe me a mvot, be futi fe akobe mvot été, be mane nyemé metin me silba e mekôn mete si. 
Be nga tyelé éyé é too blum, mfô, évele a nyaa ndomboo ntiñan anyiine mbé ya nda éndélé; é mbe éyé é ne ve ntiñan. 
Be nga kôme mekôn metan ya éndélé te a akob dap, be yañe fe soʼo mekôn a mendé ya été a mvot ve metin metan bap me mbe mboon a mvot.
Ane a nga yañe je atan a été a mvot a ne mfuban; nde fe a nga bo nkôngô mvot mbômaʼane mekuʼu mese. 
Nde a nga nyemé bilondo binyin ya futi mekuʼu menyin ya été, éfase ése bilondo bibaé. 
Ane a nga bo mimbôñ mi asé a yañ mie mvot. 
Ane a nga some mimbôñ mite e bilondo e mekuʼu ya éwolo mfaʼa ya beʼe je. 
Ane a nga bo ébutaʼa éwolo a mvot a dañe mfuban; ébutaʼa te é too nté menyiʼi me mo mebaé a étun a ndam anyiʼi wo da a étun. 
Ane a nga bo besérafeñ bebaé a mvot e mekuʼu mebaé ya ébutaʼa; a nga bo be a mvot ane mbiban; 
Sérafeñ wua éfase ji a nyô mbok, éfase évok; a nga bo besérafeñ nlatan a mekuʼu mebaé ya ébutaʼa. 
Besérafeñ be same mefabe mabe yôp, be butiʼi ébutaʼa a mefabe mete be lôane fe mesu. Mesu Besérafeñ me mbe me lôô ébutaʼa.
A nga kôme tebele a asé; nté ô too menyiʼi me mo mebaé, ndam anyiʼi wo da a nkôñe yôp anyiʼi wo da a étun. 
A nga yañe je a mvot a dañe mfuban a bo fe nkôngô mvot mbômaʼane. 
A nga bo filim mbômaʼane été a bo fe nkôngô été a mvot mbômaʼane filim. 
Ane a nga nyemé bilondo bi mvot binyin asu tebele a futi bie mekuʼu menyin ma tôban a mebo menyin. 
Bilondo bi mbe bebé filim, mimbôñ mi tulaʼan été mfaʼa mbeʼan tebele. 
A nga kôme mimbôñ mite a asé a mane fe yañe mie mvot; mi nga volô mbeʼan tebele. 
Ane a nga kôme biôm ya belan bie tebele: Bisua, bilaé mevale mebaé a mekob minlak asu nsôban mo a mebo: Biôm bite bi nga boban a mvot.
A nga bo ébi bifufub a mvot ane mfuban a too mbiban; abo, nkuk, bilaé, bibuma a mesam mé bi too mboon jôme jia. 
Ebi bifufub te é bili mintyaé misaman, milal éfase ji milale mivok éfase ji. 
Ntyaé ôse ô bili bilaé bilaa éyekaʼa ane ébuma mvin, bibuma a mesam me too été; mintyaé misaman mise mi nga tii ébi bifufup mi mbe avale te. 
Nkuʼu ébi bifufub ô nga bili bilaé binyin éyekaʼa ane ébuma mvin, bibuma a mesam me too été. 
Mintyaé misaman mi nga beme nkuk ébi bifufub mi mbe mbaʼatan mibaé mibaé, ébuma é too mbaʼatan ôse si. 
Bibuma a mintyaé mi ébi bifufub bi too jôme jia; ase mboon a mvot a ne mbiban a mfuban . 
Belambe bé zamgbwa, menjo mé a bikutan asup bié bi too mboon a mvot a ne mfuban . 
Be nga belan bekiligram be mvot a ne mfuban mewôm mela mfaʼa ya kôme ébi bifufub a biôm mebelan bié bise.
Ane a nga lôñe ataʼa metunaʼa bʼôlobinda a asé; nté ô too anyiʼi wo da, ndam fe anyiʼi wo da; ataʼa metunaʼa ate a mbe abime da nté a ndam, ve ôyabe yôp ô mbe menyiʼi me mo mela. A nga futi minlak mekuʼu menyin; minlak a ataʼa metunaʼa bi too jôm jia. 
A nga yañe nye a mvot a ne mfuban mfaʼa ya yôp, e mefefel, mbômaʼane a minlak, ane fe a nga bo nkôngô mvot mbômaʼan. 
A nga bo bilondo bibaé e nkôngô mvot si éfase ya li a li, a futi fe bilondo mevôme mevok mfaʼa ya some mimbôñ ya beʼe ataʼa metunaʼa. 
Nde a nga kôme mimbôñ mite a asé a dube mie a mvot.
Ane a nga kôme fe mbon ô ne étyi ba woʼo bôt éyoñ ba telé be bito, nalé fe ôlobinda a nyume mvaé, a too mfuban , nkôman avale ntyetyeñ nkôm be ôlobinda a ne kôm.
A nga kôme minlak e mekuʼu menyin; minlak a ataʼa metunaʼa bi too jôme jia; ane a nga dube nye a mvot. 
A nga bo biôm mebelan bise ya ataʼa metunaʼa: Bisobelé, bilaé, bilum, bikutan asup a meviek, a nga bo bise a mvot. 
Ane a nga bo étañ jʼabeʼe nduan, a nga bo je a mvot, é too nkôñ wo bôman ataʼa metunaʼa si a kui ézezañe ya ataʼa metunaʼa. 
Ane a nga nyemene bilondo binyin a futi bie mekuʼu menyin ya étañ mvote si mfaʼa ya some mimbôñ. 
A nga kôme mimbôñ a asé a dube mie a mvot. 
Ane nga some mimbôñ ya beʼe ataʼa metunaʼa e bilondo; a ataʼa metunaʼa e mbe nlôñan a mebam ve a too mfulemfu mfaʼa ya été.
A nga belane bengobé be binga be mbe be sulaʼan anyiine nda éndélé bisulan mfaʼa ya kôme fandé mvot a tine mvote jé.
A nga bo fe nseñ. Mfaʼa ya nké a nga belan bifumulu biyé ntiñan nté tañe menyiʼi me mo ntet, 
a mekône mab mewôm mebaé a metine me mvot mab mewôm mebaé; akop ya mekôn a ayemaʼa dab bi mbe mboon a silba. 
Mfaʼa ya akôé, biyé bi mbe nté tañe menyiʼi me mo ntet a mekôn mewôm mebaé map a metin mewôm mebaé map; akobe dab a ayemaʼa dab bi mbe mboon a silba. 
Mfaʼa jôp da dim, biyé nté menyiʼi me mo mewôm metan a mekôn awôm map, a metin awôme map; akobe ya mekôn a ayemaʼa dab bi mbe mboon a silba. 
Mfaʼa jôb da tôô, biyé bi mbe nté tañe menyiʼi me mo, mewôm metan; 
afebe da é nga nyoñe biyé tañe menyiʼi me mo awôm a di ôsu, e nga nyoñe éyé nté menyiʼi me mo awôm a metan a mekône melale mab a metine melale map. 
Afebe baa, é too zôsôô a di ôsu, é nga nyoñe éyé nté menyiʼi me mo awôm a metan a mekône melale map a metine melale map. 
Biyé bite bise bi mbe mintiñan mi ndombo. 
Metine mekôn me mbe mvot, akob dab a ayemaʼa dab ke mboon a silba. Mekôn mese ya nseñ me mbe nlatan a ayemaʼa silba. 
Eyé é nga tyele mbé ya nseñ é mbe mbamba ntiñan jôm minsinga mi too blum, mfô, évele a éfumulu; éyé te é too menyiʼi me mo mewôm mebaé; ôya yôb menyiʼi me mo metan avale fe ane ndam biyé ya nseñ; 
mekôn menyin a metine menyin mab me mbe mvot, akob a ayemaʼa dab e mbe silba, soʼo jap é mbe nduban silba. 
Mekôn mese ya mbômaʼan ya tabernakel a ma ya nseñ me mbe mvot.
Tañ ése ya biôm ya tabernakel nje nyô: Tabernakel ya ba baʼale bifase mekoʼo metiñ, avale ane Môze a nga mane tak a kalane de mo betuni, Itamar mone Aron a too ntebe ôsu. 
Betsalél mona Uri, ndaé Ur ya nda bôte Yuda. A nga bo mam mese Nti a nga bendé Môze; 
ba Ohôliab, mona Anisamak ya nda bôte Dañ, nkpwelé biôm, mbôndé mefek a ntiñe bindélé bi ne blum, mfô, évele a éfumulu.
Abime mvot ese be nga belane de asu bisaé bise ya vôm a ne étyi e nga kui bekiligram toyini éla a mewôm mebaé, avale ane ôveʼe ya nda Zambe ô né. 
Moné ase a nga veban éyoñ ya élañ bôt a mbe bekiligram toyini éla a kili awôm a zamgbwa a begram mintet zamgbwa a mewôm metaan, aval ane ôveʼe adit biôm ya nda Zambe ô né. 
Fam ése é nga lañeban a taté mimbu mewôm mebaé a mitan a ke ôsu é nga ve bekiligram awôm a betan, aval ane ôveʼe ya nda Zambe ô né. Befam bese be mbe toyini mintet misaman a éla mintet mitan a mewôm metan. 
Kilôgram silba toyini éla é nga volô asu metin ya vôm a ne étyi a asu éyé ja kandé, metin ntet asu kiligram toyini éla, tin ése é nga nyoñ kiligram silba mewôm mela. 
Wôna kiligram silba mewôm mebaé nyô nje be nga bo je akop a ayemaʼa asu mekôn, ane fe be nga dube soʼo jap. 
Mvot be nga ve é nga kui kiligram toyini ébaé a ntet wua a mewôm mebaé a ésaman. 
Be nga belane je asu metin ya anyiin nda bisulan, asu ataʼa metunaʼa mvot, étañ mvot a biôm mebelan bise ya ataʼa metunaʼa; 
asu metin ya nseñ, mekôn mese ya mbômaʼan tabernakel a asu mekôn mese ntôbaʼane ya nseñ.
Be nga bo éfôd a mvot, minsinga mi too blum, mfô, évele a éfumulu. 
Ane be nga ndamé bibaʼa bi mvot a tyiʼi bie minsinga, éyoñ te be nga ke ba kotan mie e bindélé bi ne blum, mfô, évele a éfumulu été; a mbe mboon jôm atyeñ. 
Ane be nga bo je mebaʼa ya bitu a tiñeti me mekuʼu mebaé mfaʼa ya yemete je. 
Kandé é mbe ébômaʼane je é mbe mboon avale da: Mvot, minsinga mi ne blum, mfô, évele a éfumulu, nlatan jôme jia a éfôd ébien, avale Nti a nga bendé Môze. 
Be nga ba mekoʼo me ôniks a futi me biôm bi mvot be nga kôm. Ane be nga kpwelé biyôlé bi bôt ya Israél été yôp, ane ba futi sitam . 
E nde be nga futi me biwoʼo ya éfôd aval ane mekoʼo ya bo te vuan bôt ya Israél, avale Nti a nga bendé Môze.
Be nga kôm ébutaʼa tôé, mboon jôm atyeñ fe, bebé ane éfôd, be belaʼan mvot, minsinga mi too blum, mfô, évele a éfumulu. 
Nté a ndam abime da; be nga bo je mimbaʼa mibaé, nté ô too centiméta mewôm mebaé a étan. Ebutaʼa tôé te é too mimbaʼa mibaé. 
Ane be nga bé mekoʼo minnoñ minyin été; nôfét wua, sardôan wua, tôpaze wua, émerôd wua: 
nnoñ baa ô too, nôfét wua, safir wua, diamañ wua. 
Nnoñ lale, ôpale wua, agat wua a amétiste wua; 
Nnoñ nyini, krizôlit wua, yaspe wua. Mekoʼo mete me mbe nsoman biôm bi mvot été. 
Mekoʼo me nga luʼan a môé me bone be Israél; me mbe awôm a mebaé, avale ane môé mab me né; me mbe nkpwelan ane besitam, akoʼo ese e beʼe jôé da ya meyoñ awôm a mebaé ya Israél. 
Be nga kôme bone bengôkop be mvot ébutaʼa tôé yôp, be too ntiñan ane minko. 
Be nga bo fe mimbekaʼa mi mvot mibaé a bilondo bi mvot bibaé; ane be nga futi bilondo bibaé e mekuʼu mebaé ya ébutaʼa tôé. 
Nde be nga some minkole mi mvot mibaé e bilondo bibaé bi mbe mekuʼu mebaé ya ébutaʼa tôé; 
Ane be nga some mesu mevoʼo mebaé ya minkole mibaé e mimbekaʼa mibaé mi mbe e mebaʼa bitul ya éfôd mfaʼa ya ôsu. 
Ane be nga beta bo bilondo bife bibaé e mekuʼu mebaé ya ébutaʼa tôé, éfase ya été é nga latane éfôd. 
Be nga beta bo bilondo bi mvot bife bibaé a futi bie mebaʼa bitul ya éfôd si, éfase ya ôsu bebé éboñaʼa, e kandé éfôd yôp. 
Bilondo ya ébutaʼa tôé bi nga volô na be yemete je e bilondo ya éfôd a nkol ô too blum, nalé ébutaʼa tôé é bo e kandé éfôd yôp, a na é bo te kandan a éfôd. E nga boban avale Nti a nga bendé Môze.
Ane be loé ézingi éfôd a éyé é too blum ése. 
Tyiñ ézingi é mbe ézezañ, é funaʼan ane nyô mbot ékôb é ne ntiñan; be nga bo fe nlokoʼo mbômaʼane ane ézingi ja ye bo te nyabé. 
Be nga bo bibuma bi too blum, mfô a évele, ntiñan a mvosan minsinga, mfaʼa ézingi ja ke ja jombô. 
Be nga kôm fe bone mebenge me nya mvotô a futi me zañe bibuma mbômaʼane a ézingi ése e zañe bibuma. 
Abeñge da ébuma jia, abeñge da a ébuma jia, mbômaʼan a ézingi ése, avale Nti a nga bendé Môze.
Be nga loé melôʼô me nya ndomboo, mbamba ntiñan, asu Aron a bone bé; 
A ôzomezome ntôm ô too fe nya ndomboo, a mintôm mife mia liti éjijine jap, mie fe mi too nya ndomboo; bikuba bi ndombo é ne ntiñan. 
Be nga bo fe ases a nya ndomboo a ne mvosan, ntiñan blum, mfô a évele avale Nti a nga bendé Môze. 
Be nga bo ékat kuron é ne étyi a ébaʼa mvot, e nde be nga kpwelé été yôb ane ba kpwele sitam na: Etyi be Nti!
Ane be nga futi nkole été yôb ô too blum mfaʼa ya tiñeti ékate te ôzomezome ntôm yôp, avale Nti a nga bendé Môze.
Ane ésaé ése ya tabernakel é nga man; nda éndélé bisulan, bôte ya Israél be nga bo ane Nti a nga bendé Môze. 
E nde be nga zuu tabernakel be Môze; nda éndélé a biôm bié bise: Akobe dé, mebame mé, betyengane bé, mekône mé a metine mé. 
Ebutaʼa bikôb beyôm mintômba nduban évele, ébutaʼa bikôb bi tit bia dañe ngu a éyé ja kandé (vôme a ne étyi a vôme a dañe dañe étyi). 
Ewolo élat a mimbone mié, nalé fe ébutaʼa ya éwolo. 
Tebele a biôm mebelan bié bise, nalé fe belet awôm a ébaé é mbe é bômbôʼô vôm a ne étyi éyoñ ése. 
Ebi bifufub mboon a mvot, belambe bé, belambe be ne nkôman a biôm bise yʼété a mbon asu ébi bifufup. 
Otéla mvot, mbon ba woʼo bôt éyoñ ba telé be bito, a ôlobinda asu étyitaʼa, nalé fe éyé ja tyebe mbé ya anyiine nda éndéle; 
ataʼa mvot, étañe mvote jé, mimbôñ a biôm bié bise; fandé a tine jé a tebe été; 
bindélé ya nseñ, mekône mé, metine mé a éyé ya mbé ya nseñ, minkole mié, mekône mé a biôm mebelan bise ya tabernakel , biôm bi ésaé bise nda mfaʼa éndélé ya bisulan. 
Mimbot mi ne nloon asu ésaé ya vôm a ne étyi, mimbot mi ne étyi asu Aron, a mimbot mi bone bé asu ésaé betuni. 
Ane bôt ya Israél be nga bo ésaé te ése, avale ebien Nti a nga bendé Môze. 
E nde Môze a nga fombô ésaé a yene na be nga bo je avale ebien Nti a nga bendé. Ane Môze a nga botane be.
Ane Nti a nga loone Môze a kobô nye, tyiñ é soʼo e nda éndelé bendôbaʼan na: 
Kobôʼô bone bʼIsraél a jô be na: Éyoñe môte wua ya be mia a kômbô ve Nti mvean éziñ, a ye ve wô ô soʼo mbame benyak nge mbame mintômba a bikela été.
Nge mveane wé ô ne étyiʼa ja diʼibane ngumba ô soʼo mbame benyak, a ye ve nnôm a ne mvoʼé ne selem; a ye ve nye anyiine nda éndelé bendôbaʼan, nalé étyiʼa te ja ye nyoñebane be Nti. 
Môt ate a ye beté wo wé e nlô étyiʼa Nti a maneya kañese asu njaman abé dé. 
A ye tyiʼi étoñe nyaʼa tyiñ asu Nti; betuni, bone bʼAron, ba ye ve metyi a miame me mbômaʼan a ataʼa metunaʼa e ne anyiine nda éndelé bendôbaʼan. 
A ye soé étyiʼa ja diʼibane ngumba ékôp a ba je mefuse mefus. 
Bone bʼAron Ntuni ba ye futi nduan ataʼa metunaʼa a wua njaʼa e nduan été. 
Betuni, bone bʼAron, ba ye bôé mefus, nlô a avoñ e njaʼa é ne mfutane nduan ya ataʼa metunaʼa yôp. 
Ba ye sôbe miñya a mimbiaé mi tit, a wua ya betuni a ye diʼi biôm bite bise ataʼa metunaʼa yôp: étyiʼa ja diʼibane ngumba e nduan nje le é too fe mbamba menyum e be Nti. 
Nge mvean ô nʼétyiʼa ja diʼibane ngumba wo so e mone mbame biyem, mintômba nge bikela, a ye ve nnôm a ne mvoʼé ne selem, 
a ye tyiʼi nye tyiñ asu Nti ataʼa metunaʼa akôé, a betuni, bone bʼ Aron, ba ye miame metyi mé mbômaʼan a ataʼa metunaʼa. 
Ntuni a ye ba nye mefus, nlô a avoñ bi too fʼété; éyoñe te a bôé biôme bite e njaʼa a nduan ya ataʼa metunaʼa yôp. 
Miñya a mimbiaé bia ye sôban a mendim. Eyoñe te ntuni a ye ve biôme bite bise a diʼi bie ataʼa metunaʼa yôp. Etyiʼa ja diʼibane nduan ngumba nje le é too mbamba menyum e be Nti.
Nge mveane wé a ve Nti ô ne étyiʼa ja diʼibane ngumba ô soʼo anon, a ye ve adu nge bezum. 
Ntuni a ye ve ônon ataʼa metunaʼa yôp. A ye bok a té wô tyiñ a jaé, a diʼi wô ataʼa metunaʼa yôb a miate metyi yʼété mbômaʼane ataʼa metunaʼa. 
A ye vaa ngok a mesaé a wua ônon ôbien bebé ataʼa metunaʼa mfaʼa jôb da tôô e vôm ba kut asup. 
A ye nyabe vie mfaʼa ya mefab ve teke té me, éyoñe te ntuni a ye diʼi ônon ataʼa metunaʼa yôp, e njaʼa é ne nduane yôp. Etyiʼa ja diʼibane ngumba e nduan nje le é too mbamba menyum e be Nti.
Nge mveane môt éziñ ô ne jôme ya mefup, mveane te wo ye bo mbamba avut; a ye sôé mbon été yôp a meyemete mʼélé ma nyume mvaé. 
A ye zuu avute te e be betuni, bone bʼAron; a ye jalé mbamba avut ate e wo wé été, mbon ô too nsôan été a meyemete mʼélé ma nyume mvaé; ntuni a ye diʼi biôme bite bise ataʼa metunaʼa yôp, e too jame ya simesan. Ô ne mvean ya mefup wo diʼibane nduan, ô too mbamba menyum e be Nti. 
Jôm ja ye buk e mvean ôte ja ye bo asu Aron a bone bé; ngab ja dañ étyi e mimvean mia diʼibane nduan asu Nti nje le.
Nge wo ve biôme ya mefub ñyaman e mbum été, wo yiane belan toʼo mbamba avut toʼo biwôlé bi ne te mvusan, mfuʼan a mbon, nalé fe biwôlé bi nʼékekep bi too te mvusan ve mbon ô too été.
Nge mveane wôé wo so mefup, ñyañane fulafan, mveane te wo ye bo mbamba avut, mfuʼan a mbon, mvusu momo été, 
wo ye beʼe wô bifuse bifus, a sôé mbon été: ô ne mveane ya mefup.
Nge mveane ya mefube wôé ô ne ñyaman étañ étyé yôp, mveane te wo ye bo mbamba avut mfuʼan a mbon.
Wo ye zuu mveane ya mefub ôte ô ne mboon a biôm bite e be Nti, wo ye zu liti wô ntuni a nye a ye bôé wô e fefel ataʼa metunaʼa. 
Ntuni a ye vaa ngab ja yiane veban é too jame ya simesan, a diʼi je ataʼa metunaʼa yôp. Ô ne mveane ya mefub wo diʼibane nduan, ô too mbamba menyum e be Nti. 
Ngab ja ye liʼi ja ye bo asu Aron a bone bé; é ne ngab ja dañ étyi e mimvean mia diʼibane nduan asu Nti.
Teke mvean éziñ ya mefub wo ye bi mvusu, amu mia ye bo te diʼi jôm éziñ é ne mvusan nge na é bili wôé e biôm bia diʼibane nduan asu Nti été. 
Jôm é bili mvusu nge wôé mi ne ve je Nti foʼo vʼane mveane ya bembômô; ve ja ye bo te veban ane mveane ya mefub ô ne mbamba menyum. 
Wo ye futi nku e mimvean mise ya mefup; wo ye bo te liʼi mveane wôé ya mefub te nku ya élate Zambe wôé ajô te mimveane miôé mise mia yiane bi nku.  
Nge wo ve Nti bembômô ya mefup, wo ye zuu bezôzô be fôn mbubane nduan, mfefé nlisi ntyaʼan ô too mveane ya bembômô bôé ya mefup. 
Wo ye sôé mbon été yôp a meyemete mʼélé ma nyume mvaé; ô ne mveane ya mefup. 
Ntuni a ye diʼi ngabe ya mefes me ne ntyaʼan, nalé fe mbon a meyemete mʼélé mese: ô ne mveane ya mefup wo diʼibane nduan asu Nti.
Nge mveane môt éziñ ô ne étyiʼa ya nlatane ngbwa, nge a ve nyak é too nnôm nge ngal, a ye ve je asu Nti é too mvoʼé ne selem. 
A ye beté wo wé e nlô yʼétyiʼa jé, éyoñe te a tyiʼi je tyiñ anyiine nda éndelé bendôbaʼan, a betuni, bone bʼAron, ba ye miame metyi mbômaʼan a ataʼa metunaʼa.
Etyiʼa ya nlatane ngbwa te, a ye nyoñ avoñ e yale miñya a avoñ ese e ne abum été, a ve de metunaʼa ma diʼibane nduan asu Nti; 
mimbañe mi ôtam mibaé a avoñ da bômane mie, nalé fe avoñ e yale mevel a ndalebôbô é yale ések, nje a ye vaa bebé a mimbañe mi ôtam. 
Bone bʼAron ba ye diʼi biôme bite ataʼa metunaʼa yôp, bia lat a étyiʼa ja diʼibane ngumba ja ye bebe e njaʼa é ne mfutane di yôp. Etyiʼa ja diʼibane nduan le a mbamba menyum e be Nti.
Nge mveane wé ô ne ntômba, ékela, nnôm nge ngal, ô too étyiʼa ya nlatane ngbwa asu Nti, a ye ve wô ô too mvoʼé ne selem. 
Nge a ve étoñe ntômba, a ye zuu je asu Nti. 
A ye beté wo wé e nlô étyiʼa te, a tyiʼi je tyiñ ôsu ya nda éndelé bendôbaʼane, a bone bʼAron ba ye miame metyi mé mbômaʼan a ataʼa metunaʼa. 
A ye nyoñ avoñ yʼété, a tyiʼi fe njem bebé nkoñ a nyoñe fe avoñ ese e yale miñya a avoñ ese e ne abum été a ve bie ane metunaʼa ma diʼibane nduan asu Nti, 
wôna mimbañ mi ôtam mibaé a avoñ da bômane mie, di é yale mevel a ndalebôbô é yale ések nje a ye kandé. 
Ntuni a ye diʼi biôm bite ataʼa metunaʼa yôp: bi ne bidi bia diʼibane nduan asu Nti.
Nge mveane wé ô nʼékela, a ye zuu wô asu Nti. 
A ye beté wo wé e nlô étyiʼa jé, a tyiʼi je tyiñ ôsu ya nda éndelé bendôbaʼane; bone bʼAron ba ye miame metyi yʼété mbômaʼan a ataʼa metunaʼa. 
A ye nyoñ avoñ e yale miñya a avoñ ese e ne abum été, a ve bie ane metunaʼa ma diʼibane nduan asu Nti, 
mimbañe mi ôtam mibaé a avoñ e yale mie yôp, a di e yale mevel, nalé fe ndalebôbô é yale ések nje a ye kandé bebé a mimbañ mi ôtam. 
Ntuni a ye diʼi biôme bite ataʼa metunaʼa yôp. Bi ne bidi bia diʼibane nduan, bi too mbamba menyum. Avoñ ese e ne jôme Nti.
Jame di da ye bo mvinda ya melu mese e miaé mi bôte mienan na: E vôm ase mia ye tabe mia ye bo te di avoñ nge metyi.
Ane Nti a nga kobô Môze a jô na: 
Kobôʼô bone bʼIsraél na: Éyoñe môt éziñ a ye bo abé e fuʼan a ntyaman abendé da ya mebendé me Nti, ve bo e jam é ne te yian:
Nge ntuni a ne ñwoʼone mbon nye a nga bo abé , a a zule mekua e be bôt amu abé te, a ye ve Nti étoñe nnôme nyak é too mvoʼé ne selem amu abé a nga bo asu ya nyoñe njaman . 
A ye zuu nnôme nyak anyiine nda éndelé bendôbaʼane, ôsu Nti, a ye beté wo wé e nlô nnôme nyak ate, a tyiʼi nye tyiñ asu Nti. 
Ntuni a ne ñwoʼone mbon a ye nyoñe metyi me nnôme nyak a zuu me e nda éndelé bendôbaʼan été; 
a ye dubʼônyu vié e metyi, a a ye miame me biyoñe zamgbwal asu Nti, éndelé é tyele e zañe nda éndelé bendôbaʼan éfas é lôô vôm a nʼétyi. 
Ntuni a ye woʼo metyi e minlaʼa mi ataʼa metunaʼa ya ôlobinda a nyume mvaé e ne asu Nti, e nda éndelé bendôbaʼan été; a ye miame metyi me nnôme nyaʼa mese e mbôkaʼa yʼataʼa metunaʼa ma diʼibane ngumba e nʼayiine nda éndelé bendôbaʼan. 
A ye vaa avoñ ese ya nnôme nyak da veban asu njaman abé, avoñ ése é yale miñya a avoñ ese e ne miñya , 
mimbañ mi ôtam mibaé a avoñ da bômane mie, di é yale mevel a ndalebôbô é yale ések, nje a ye kandé bebé a mimbañ mi ôtam: 
a vaa bie e be nnôme nyak, aval fe ane étyiʼa ya nlatane ngbwa, ntuni a ye diʼi bie ataʼa metunaʼa ma diʼibane ngumba. 
Vʼékôbe nnôme nyak, minsône mié mise, nlô wé, mimbiaé mié, miñya mié a mebi mé, 
a ye kee ngume nyaʼa ôse e minkan atan, e vôm ba kut asup, a diʼi wô nduan e njaʼa yôp: a wo ye mane dik avis asube yôp.
Nge bôte bese yʼIsraél mbe be nga bo abé e fuʼan te na bebien be yeme nalé a ntyaman abendé da ya mebendé me Nti ve bo mam me ne te yian a ve bebiene mekua, 
a éyoñ abé te e kulaneya, bôte bese ba ye ve nnôme nyak e metunaʼa asu njaman abé a zuu nye ôsu ya nda éndelé bendôbaʼan. 
Bemvendé be bôt ya nsamba ba ye beté mo mab e nlô nnôme nyak asu Nti, a ba ye tyiʼi nnôme nyaʼa tyiñ asu Nti. 
Ntuni a ne ñwoʼone mbon a ye zuu metyi me nnôme nyak e nda éndelé bendôbaʼan été; 
Ntuni a ye dubʼônyu vié e metyi a miame me biyoñe zamgbwal asu Nti, ôsu éndelé ja kandé vôm a nʼétyi a vôm a dañ étyi. 
A ye woʼo metyi e minlaʼa mi ataʼa metunaʼa e ne asu Nti e nda éndelé bendôbaʼan été. Metyi ma buk a ye sôé mese mbôkaʼa ataʼa metunaʼa ma diʼibane ngumba, nde e nʼanyiine nda éndelé bendôbaʼan été. 
A ye vaa avoñ ese e be nnôme nyak ate a diʼi de ataʼa metunaʼa yôp. 
A ye belane nnôme nyak ate avale fe a belane nyô a veban asu njaman abé; a ye bo avale da. Avale di nde ntuni a ye bo asu njaman abé wop, a abé te da ye jambane be.
A ye kee nnôme nyak e minkan atan a diʼi nye avale a nga diʼi nnôme nyaʼa ôsu. Metunaʼa mete me ne asu njaman abé ya bôt.
Nge évet éziñ yʼayoñ nje ja ye bo abé e fuʼan a ntyaman abendé da ya mebendé me Nti, e Zambe wé, ve bo mam me nji ke yian a ve émiene mekua, 
éyoñ a yemeya abé a nga bo, a ye ve nnôm ékela a too mvoʼé ne selem. 
A ye beté wo wé e nlô nnôm ékela, a tyiʼi nye e vôm be wôʼô tyiʼi étyiʼa ja diʼibane ngumba asu Nti: Etyiʼa te é ne asu njaman abé. 
Ntuni a ye nyoñe metyi ya étyiʼa ja veban amu njaman abé a ônyu vié, a ye woʼo me e minlaʼa mi ataʼa metunaʼa ma diʼibane ngumba. 
A ye diʼi avoñ ese ataʼa metunaʼa yôp avale fe ba bo avoñ étyiʼa ya nlatane ngbwa. Avale te nde ntuni a ye bo mfaʼa évet éte asu njaman ya abé dé, a da ye jambane nye.
Nge môt éziñ yʼayoñ a bo abé e fuʼan a ntyaman abendé da ya mebendé me Nti ve bo mam me nji ke yian a wua émien e mekua été, 
nge ba bo nye na a yem abé a nga bo, a ye zuu ngale ékela a too teke ayeñ asu abé a nga bo. 
A ye beté wo wé e nlô étyiʼa ja te veban asu njaman abé; a ye tyiʼi éyem éte tyiñ vôme metunaʼa ma diʼibane ngumba. 
Ntuni a ye nyoñe metyi ya étyiʼa éte a ônyu vié a woʼo me e minlaʼa mi ataʼa metunaʼa ma diʼibane ngumba a sôé metyi mevoʼo mese e tin ataʼa metunaʼa si. 
A ye kandé avoñ ése avale ba kandé avoñ étyiʼa ya nlatane ngbwa, a ye diʼi de ataʼa metunaʼa, a da ye bo di mbamba menyum e be Nti. Avale te nde ntuni a ye bo mame ya njaman abé asu môt ate, a abé te da ye jambane nye.
Nge a ve ngale ntômba asu njaman abé, a ye ve nyô a ne mvoʼé ne selem. 
A ye beté wo wé e nlô étyiʼa ja veban asu njaman abé; a ye tyiʼi je tyiñ é ne étyiʼa asu njaman abé e vôm ba wôé bityiʼa bia diʼibane ngumba. 
Ntuni a ye nyoñe metyi ya étyiʼa asu njaman abé a ônyu vié, a ye woʼo me e minlaʼa mi ataʼa metunaʼa ma diʼibane ngumba a sôé metyi mevoʼo mese e tine ataʼa metunaʼa si. 
A ye kandé avoñ avale ba kandé di ntômba e metunaʼa ya nlatane ngbwa, a a ye diʼi de ataʼa metunaʼa e too jôm ja bebe e étyiʼa ja diʼibane nduane yôp asu Nti. Avale te nde ntuni a ye bo mfaʼa môt ate asu njaman ya abé a nga bo, a abé te da ye jambane nye.
Nge môt éziñ a maneya wôʼô mbemen e be ba bese be ne bengaa ya jam éziñ, ve a bene kate jam a nga yen nge wôk, a ye beʼe étom yʼabé dé. 
Nge môt a nambe jôm éziñ é beʼe nsem e fuʼan: toʼo mbime tit é ne mvin, é too nyô yʼafan nge nyô ya nlam, nge mbime tite ja nyiʼitan é ne mvin, émien a ntoo fe mvin a a wuabaneya mekua été.
Jam afe na: Nge môt a nambe môt éziñ a beʼe mvin ja kôan é too aval ese é né, ve jame te da kui be nye fuʼan; éyoñ a yemeya de, a ye beʼe mekua yʼété. 
Nalé fe na nge môt a kobô jam éziñ e fiañga yôp, émien te tuʼa tabe ntyele ya jam a kobô, éyoñe te a kane ngana ya bo mbia jam, nge ke mbamba jam, ve mvus a suʼulane yeme de, a ye beʼe mekua ya jame da yʼété.
Ajô te môt a ye beʼe mekua ya jame da ya mam me maneya totebane ma, a ye mem abé dé mfaʼa ôte. 
Asu ya nyoñe njaman ya abé dé, môt ate a yiane zuu ngale ntômba nge ékela, be ve je metunaʼa e be Nti: éyoñe te a ye nyoñe njaman . A ntuni a ye bo mame ya njaman abé asu dé.
Nge a nji bi jôme ya kuse ngale ntômba nge ékela e mo mé, a amu abé e nga toé nye e mekua été, a ye ve Nti adu abaé nge bezum bebaé, ônon wua asu metunaʼa ya abé , wu ôvok asu metunaʼa ma diʼibane ngumba. 
A ye zuu bie e be ntuni , éyoñe te ntuni a ye taté ve wu ô ne étyiʼa asu njaman abé, a boʼo wô tyiñ , ve teke té nlô. 
Ntuni a ye miame metyi e mimfine ya ataʼa metunaʼa: metunaʼa ya njaman abé mme le. 
Onon ôvok wo ye bo étyiʼa ja diʼibane ngumba, aval ane ñyeʼelan ô né. Nalé ate nye ntuni a ye bo asu môt ate mfaʼa ya mame ya njaman ya abé a nga bo: a abé te da ye jambane nye. 
Nge a nji bi ngul ya kuse adu abaé nge zum ébaé amu abé dé, a ye ve kili mbamba avut ébaé é bo metunaʼa ya njaman abé. A ye bo te futi mbon été nge meyemete mʼélé me ne mbamba menyum, amu me ne metunaʼa asu njaman abé.
A ye zuu avute te e be ntuni , a ntuni a ye jalé mbamba avut ate e wo wé, e too jame ya simesan; a ye diʼi mbamba avut ate ataʼa metunaʼa yôb a bo jôm ja bebe e yôb ya metunaʼa ma diʼibane nduan asu Nti: mbamba avut ate a ntoo metunaʼa ya njaman abé. 
Avale te nde ntuni a ye bo asu môt ate mfaʼa mame ya njaman ya abé a nga bo, é nnambeʼe jame da ya mam mete, a abé te da ye jambane nye. Jôm ja ye buk ja ye bo ane mveane ya mefup asu Nti.
Ane Nti a nga kobô Môze na: 
Éyoñe môt éziñ a ye bo ékob é nʼanen a bo abé e fuʼan a nyoñane biôm bi ne ntelan étyi e be Nti, a amu mekua mé mfaʼa Nti, a ye zuu nnôme ntômba be nga nyoñ e mbame biyem a to nyôle mvoʼé ne selem, womien wo ye tote tañe besikel a yiane kui, ve sikel a yiane bo nyô ba belane nye nda yʼétyi. 
Môt ate a ye fe bulane jôm é nga ndaman étyi ya tabernakel a beté fe e ngabe tane ya tañe jôme te é ne kui; éyoñe te a kalane je ntuni . Ntuni a ye bo mam ya njaman abé asu dé a nnôme ntômba a nga veban ane étyiʼa ya vaa mekua, a mekua mete ma ye jambane nye.
Nge môt éziñ a bo abé a ntyaman abendé da ya mebendé me Nti e fuʼan, ve bo mam me nji yian a ye beʼe mekua a adite ya ékobe jé.
A ye zu liti ntuni nnôme ntômba asu metunaʼa ya vaa mekua; a ye nyoñe nye e mbame biyem, a too mvoʼé ne selem a tañe jé é too avale womien wo ye tyik. Asu dé, ntuni a ye bo mame ya njaman ékobe jé a nga bo e fuʼan, a ékobe te ja ye jambane nye. 
Metunaʼa mete me ne ma ya vaa mekua. Môt ate a nga futi foʼo émien e mekua été asu Nti.
Ane Nti a nga kobô Môze a jô na: 
Bendéʼé Aron a bone bé na: Atiñ da fombô bityiʼa bia diʼibane ngumba nde di: Bityiʼa bia diʼibane ngumba bia ye tabe, e di ataʼa metunaʼa ngum alu a kui mametyé, nduane ya ataʼa metunaʼa ja ye yôñ été. 
Ntuni a ye jaé alôʼô ndombo dé a jaé fe mekuba me ndombo e nyôle jé; a ye vaa asube da kutane nduane ja diʼi bityiʼa ataʼa metunaʼa yôp a kute de e fefel ataʼa metunaʼa. 
A ye vaa mengômesane mé a jaé mefe asu ya kee asup e minkan atan, e vôm a ne te mvin. 
Nduan ja ye yôñ ataʼa metunaʼa yôp, ja ye bo te dim. Mametyé mese, ntuni a ye futi nduane njaʼa, a bôé bityiʼa bia diʼibane ngumba été yôp, a a ye diʼi avoñ étyiʼa ya nlatane ngbwa. 
Nduan ja ye yôñ éyoñ ése teke dim.
Atiñ da fombô mveane ya mefub nde di: Bone bʼAron ba yiane ve wô asu Nti mesu me lôô be ataʼa metunaʼa. 
Ntuni a ye kandé, e mveane ya mefub été, ngum doé mbamba avut; mbon a meyemete mʼélé ma nyume mvaé me bete e mveane te yôp, a a ye diʼi biôme bite ataʼa metunaʼa yôp, bi too jôme ya simesan é ne mbamba menyum e be Nti. 
Aron a bone bé ba ye di mebukaʼa ya mveane te wo so mefup, ba ye di me e vôm a nʼétyi, e nseñe ya nda éndelé bendôbaʼan. 
Ba ye bo te yame mebukaʼa mete a mvusu. E ngabe me nga ve be e bityiʼa biam bia diʼibane nduan nje le. Jôme te é nʼétua étyi aval ane metunaʼa ya njaman abé a ma ma vaa mekua. 
Fam ése ya bone bʼAron ja ye di mebukaʼa mete. Mvinda ya biyoñ bise nje le asu miaé mienan, mfaʼa ya bityiʼa bia diʼibane nduan asu Nti, jôm ése ja ye nambe bie ja ye teléban étyi.
Ane Nti a nga kobô Môze na: 
Mvean Aron ba be bone bé ba ye ve Nti e môse ba ye teléban ñwô wu: kili mbamba avut éla: mveane ya biyoñ bise ñwô le, éfase jia mametyé, éfas évok mamengôʼé. 
Mveane te wo ye yamban e fulafan été a mbon; wo ye zuu wô ane mveane ya mefup, ñyamane bifus, ô too mbamba menyum e be Nti. 
Ntuni ya bone bʼAron a ye woʼobane mbon ya tyendé nye e nye a ye bo mveane ya mefub ôte. E ne mvinda ya biyoñe bise e be Nti. Mveane te wo ye diʼibane ngumba. 
Mveane ntuni ôse ya mefup wo ye diʼibane ngumba; wo ye bo te diban.
Ane Nti a nga kobô Môze na: 
Kobôʼô Aron ba be bone bé na: Atiñ da fombô metunaʼa ya njaman nde di: E vôme ba tyiʼi étyiʼa ja diʼibane ngumba nye ba ye tyiʼi étyiʼa ja veban asu njaman ôsu Nti: é ne jôm é nʼétua étyi. 
Ntuni a ye ve étyiʼa asu njaman , a ye di je; ba ye di je e vôm a nʼétyi, e nseñe nda éndelé bendôbaʼane. 
Jôm ése ja ye nambe minsône mié ja ye teléban étyi. Nge metyi me nga fas a nambe ngômesan, a ye sôb afôla metyi me nga kabetan e vôm a nʼétyi été. 
Ba ye bôé vieʼ ékoon be nga yamʼétyiʼa te; nge ô ne wu mvot, ba ye sé a suʼusu wô mendim. 
Fam ése ya betuni ja ye di je, é ne jôm é nʼétua étyi.
Ve ba ye bo te di étyiʼa ése é ne asu njaman abé nje be nga zuu metyi e nda éndelé bendôbaʼan asu mboone mame ya njaman abé e vôm a nʼétyi: ja ye diʼibane nduan.
Atiñe da fombô metunaʼa ma vaa mekua nde di: E ne jam e nʼétua étyi. 
E vôm ba tyiʼi étyiʼa ja diʼibane ngumba, nye fe ba ye tyiʼi éyem é ne asu metunaʼa ma vaa mekua. 
Ba ye ve avoñ ese, njem, avoñ e yale miñya , 
mimbañ mi ôtam mibaé a avoñ e yale mie yôp, a di e yale mevel a ndalebôbô é yale ések, nje ba ye kandé bebé a mimbañ mi ôtam. 
Ntuni a ye diʼi biôme bite ataʼa metunaʼa yôp bi bo metunaʼa ma diʼibane a vaa mekua. 
Fam ése ya betuni ja ye di je; ba ye di étyiʼa te e vôm a nʼétyi; é ne jôm é nʼétua étyi. 
Aval e né mfaʼa metunaʼa ma vaa mekua, nde fe e né mfaʼa metunaʼa ya njaman abé; atiñ e ne avale da metunaʼa mete mebaé; étyiʼa ja ye bo ji ntuni a ye bo mame ya njaman abé. 
Eyoñ ntuni a ve étyiʼa môt éziñ ja vebane ngumba, ékobe ya étyiʼa te ja ye bo asu ntuni .
Mvean ôse ya mefub ô ne ñyamane e mbum été, ñyamane yañeyañ nge fulafan, wo ye bo wu ntuni a nga ve wô. 
Mveane ya mefubʼôse ô ne mfuʼan a mbon nge na ô ne nkôt, wo ye bo wu bone bʼAron teke vengevenge.
Atiñe da fombô metunaʼa ya nlatane ngbwa ba ye ve nde di: 
Nge môt éziñ a ve étyiʼa amu mvean akéva, a ye ve étyiʼa ya mvean akéva a biwôlé bi nji bi mvusu, mfuʼan a mbon, bone biwôlé mmiamane mbon, a mbamba avut be nga bo nye biwôlé mfuʼan a mbon. 
A ye ve mveane wé a bi belet é ne mvusan, ô laté a étyiʼa jé ya mvean akéva a ji ya nlatane ngbwa. 
Ba ye kandé ngab éziñ ya mvean ôse a liti wô asu Nti, ja ye bo asu ntuni a nga sôé metyi mʼétyiʼa ya nlatane ngbwa. 
Minsône mi étyiʼa ya mvean akéva a nlatane ngbwa, mia ye diban e môse mveane wé ô nga veban, jôm ja ye bo te liʼi a kui mametyé.
Nge mveane môt éziñ ô ne wu ya ntôane ngakaʼa, nge wu ya ane nlem wo kômbô, étyiʼa te ja ye diban e môse ba ve je, a mebukaʼa yʼété ma ye dibane mametyé. 
Nge jôm ja buk a kui môse lale, ba ye diʼi je e nduan.  
Nge môt a veʼele di minsône metunaʼa ya nlatane ngbwa e môse lale, metunaʼa mete ma ye bo teke nyoñeban: mveane wé ô jaéya ntuk amu jôme te é ntoo ji é ne teke mfuban a môt a ye di je a ye beʼe mekua ya abé dé. 
Nsône tit ô nambeya jôm é ne teke mfuban wo ye bo te diban, wo ye diʼiban e nduan. Môt a ne mfuban nye a ye di tite ya étyiʼa. 
Ve môt a ye di tite metunaʼa ya nlatane ngbwa é ne asu Nti a too te mfuban ba ye vaa nye Israél été.  
A nyô a ye nambe jôm é ne te mfuban : mvine ya nyôle môt, tit é ne te mfuban , nge mvin éziñ fe é nʼangôndô, a a dii tite metunaʼa ya nlatane ngbwa é nʼasu Nti, ba ye vaa môt ate ayoñ été.
Ane Nti a nga kobô Môze na: 
Kobôʼô bone bʼIsraéle na: Mia ye bo te di avoñe nyak, di ntômba nge di ékela; 
Avoñe ya tit ébien ja te wu, nge di ya tite biôme yʼafan bia te bi; avoñe te é ne volô zene fe éziñ. Ve mia mia ye bo te di de. 
Amu bebela a ne na nyô ase a ye di avoñe ya betit ba ve Nti ane étyiʼa ja diʼibane nduan, ba ye vaa nye e bôte bé été. 
Mia ye bo te di metyi mʼanon, nge ma me tite ya mbam biyem, e vôm ase mia ye tabe. 
Môt ase a ye di metyi mʼéziñ, ba ye vaa nye ézezañe ya bôte bé.
Ane Nti a nga kobô Môze na: 
Kobôʼô bone bʼIsraél na: Môt a ye ve Nti metunaʼa mé ya nlatane ngbwa, a ye zuu mveane wé ôte a nyoñe wô ô soʼo étyiʼa ya mimvean metunaʼa mé ya nlatane ngbwa. 
Emien a ye soo jôm é nʼasu Nti: avoñ a ôngôn; ôngôn wo yiane veban a ngum avale mboone jam ya ve wô e be Nti.  
Ntuni a ye diʼi avoñ ataʼa metunaʼa yôp, a ôngôn wo ye bo asu Aron ba be bone bé. 
E metunaʼa menan ya nlatane ngbwa, mia ye ve ntuni énam abé ya mbo nnôm. 
Nyô ya bone bʼAron a ye ve metyi a avoñe metunaʼa ya nlatane ngbwa, a ye nyoñ énam abé ya mbo nnôm. 
Amu ma nyoñ ôngône ba ve, a éname ba vaa e metunaʼa ya nlatane ngbwa bone bʼIsraél ba ve, a ma ve bie Aron ba be bone bé, jame te e bo mvinda ya melu mese mfaʼa bone bʼIsraél. 
Ngabʼéte é ne nyô ya ñwoʼone mbon wo ve Aron ba be bone bé étyiʼa ja diʼibane nduan asu Nti, ataté môs ba ye telé be be bo ésaé é nʼétyi asu Nti. 
Jôme Nti a bendé bone bʼIsraél na be ve be e môse ba woʼo be mbon nje le. Mvinda éte é ne nyô ya melu mese e miaé miabʼété. 
Atiñe ya étyiʼa ja diʼibane ngumba, mveane ya mefup, metunaʼa ya njaman abé, metunaʼa ma vaa mekua, ntelane bôte bito a metunaʼa ya nlatane ngbwa nde le. 
Nti a nga tiñeti de Môze e nkôle Sinayi, e môs a nga bendé bone bʼIsraél na be zu liti Nti mimveane miab e nkôte si ya Sinayi.
Ane Nti a nga kobô Môze na: 
Nyoñ Aron ba be bone bé, mengômesan, mbone ya ntelan, nnôme nyak asu njaman , beyôm mintômba bebaé a mone nkoé belet é ne te mvusan, 
éyoñe te wo sulane bôte bese anyiine nda éndelé bendôbaʼane. 
Nde Môze a nga bo avalʼane Nti a nga bendé nye; bôt be nga sulan anyiine nda éndelé bendôbaʼan.
Ane Môze a nga jô bôte na: Avale di nde Nti a nga bendé na e boban: 
nde Môze a loon Aron ba be bone bé, ane a nga woʼo be mendim. 
Wôna a nga jalé Aron éwoman, kandé, ézingi a éfôd; a nga yemete éfôd a kandé yʼété a nga tiñeti nye angeteñ. 
A nga jalé nye ébutaʼa tôé a futi Urim a Tumim ébutaʼa tôé éte été. 
A jalé nye ôzomezome ntôm e nlô, a e ntôme te yôp, mfaʼa ya mvom asu, a nga bem ékate or é too ndem yʼétyi, avale ane Nti a nga bendé Môze.
Ane Môze a nga nyoñe mbone ntelan, a woʼo wô tabernakel a biôm bise bi mbe été: nalé a nga telé bie étyi. 
Eyoñe te a nga miame mbon ôte biyoñe zamgbwal ataʼa metunaʼa yôp; a nga woʼo ataʼa metunaʼa a biôme mebelane bié bise, nalé fe étoʼo yʼété a beta akôn na a telé bie étyi. 
A nga sôé mbon ôte e nlô Aron mfaʼa ya telé nye étyi. 
Eyoñe te Môze a nga loone bone bʼAron be subu nye bebé a jalé be biwoman, meses, a diñe be mintôm bindelé e minlô avalʼane Nti a nga bendé Môze.
A nga nyoñe nnôme nyaʼa ya njaman . Aron ba be bone bé be nga beté mo mabe nlô nyak. 
Môze a nga tyiʼi je tyiñ , a nyoñe metyi, ve woʼo me minlaʼa ya ataʼa metunaʼa mbômaʼane a ônyu vié; nde a nga fubu ataʼa metunaʼa; a nga sôé fe metyi mete e tin ataʼa metunaʼa si a telé de étyi na a bo mame ya njaman . 
A nga nyoñ avoñ ese e yale miñya , ndalebôbô é yale ések a mimbañ mi ôtam mibaé a avoñe dap, nde a nga diʼi bie ataʼa metunaʼa yôp. 
Ve a nga diʼi nnôme nyaʼa émien, ékôbe jé, minsône mié a mebi mé e minkan atan, avale Nti a nga bendé Môze.
A nga nyoñe nnôme ntômba asu étyiʼa ja diʼibane ngumba. Aron a bone bé be nga beté mo map e nlô nnôme ntômba yôp. 
Môze a nga tyiʼi nye tyiñ a sôé metyi mbômaʼan a ataʼa metunaʼa. 
Môze a nga ba nnôme ntômba mefus. A nga diʼi nlô, mefus a avoñ. 
A nga sôbe miñya a mimbiaé e mendim, éyoñe te a nga diʼi nnôme ntômba ase ataʼa metunaʼa yôp. Etyiʼa éte é mbe ji é ne ngumba, étyiʼa ja diʼibane nduan é too mbamba menyum e be Nti, avale ane Nti a nga bendé Môze.
A nga nyoñe nnôme ntômba baa, nnôme ntômba a wôéban ane étyiʼa éyoñ ba telé betuni e bito biap. Aron a bone bé be nga beté mo mab e nlô nnôme ntômba ate. 
Môze a nga tyiʼi nye tyiñ , a nyoñe metyi a kañe me alo Arone ya mbo nnôm, nalé fe e nnôm ônyu ya akule wo ya mbo nnôm a e nnôm ônyu ya akule abo dé ya mbo nnôm. 
Nde a nga loone bone bʼAron a kañe metyi alo dabe ya mbo nnôm a e nnôm ônyu ya akule wo dabe ya mbo nnôm, nalé fe e nnôm ônyu ya akul abo dabe ya mbo nnôm; wôna a nga sôé metyi mbômaʼane, ataʼa metunaʼa. 
A nga nyoñe njem, avoñ ese e yale biôm bi ne abum, ndalebôbô é yale ések, mimbañ mi ôtam mibaé, avoñe dab a énam abé ya mbo nnôm.
A nyoñe fe beta éwôlé a ne te mvusane wua, a éwôlé é bili mbon jia a mon éwôlé e mone nkoé belet é ne te mvusan a tele asu Nti. Ane a nga beté bie e mevoñ a éname ya mbo nnôme yôp. 
Nde a nga kalane biôme bite bise e mo mʼAron a e mo me bone bé, akekui a nga bo jam da boban asu Nti mfaʼa ya kalane mimveane ya mefub e be nye. 
Wôna Môze a nga beta nyoñe biôme bite e mo mab a diʼi bie ataʼa metunaʼa, bi bete étyiʼa ja diʼibane ngumba yôp; étyiʼa te é mbe ji ya ntelane môt éto, é too fe ji ja diʼibane nduan, mbamba menyum e be Nti.
Môze a nga nyoñ ôngône nnôme ntômba ya ntelane môt éto, a bo wô ndeñkolô asu Nti mfaʼa ya kalane nye wô: ô mbe ngabe Môze avale Nti a nga bendé nye.
Môze a nga nyoñe mbon ba woʼo a metyi me mbe ataʼa metunaʼa; a nga miame bie Arone nyô a miame bie e mengômesan a nga beʼe; a nga bo fe nalé e be bone bé a e mengômesane map: nde a nga telé Aron étyi a mengômesane mé, a bone bé a mengômesane me bone bé.
Môze a nga jô Aron a bone bé na: Yamane minsôn anyiine ya nda éndelé bendôbaʼan, nne mia ye di mie valé a belet é ne e mone nkoé ya ntelane môt éto été, avale me nga bendé na: Aron ba be bon ba ye di mie. 
Mia ye diʼi mebukaʼa mese ya minsôn a belet. 
Tañe melu zamgbwal, mia ye bo te kui atane ya nda éndelé bendôbaʼan, akekui melu ba telé mia bito me maneya kpwaan, amu ba yiane telé mia nté melu zamgbwal. 
Jam e bobaneya den é ne jame ya njamane wônan. 
Nde mia ye tabe melu zamgbwal anyiine nda éndelé bendôbaʼan alu ba môs , a mia ye semé abendé Nti, nalé mia ye bo te wu: amu nalé ate nye abendé e nga vebane be ma. 
Ajô te Aron ba be bone bé be nga bo mejô mese Nti a nga bendé a anyu Môze.
E môse muame, Môze a nga loone Aron ba be bon a bemvendé yʼIsraél. 
Nde a nga jô Arone na: Nyoñʼétoñe nyak ane étyiʼa ya njaman , a nnôme ntômba asu étyiʼa ja diʼibane ngumba, nyôna a nyô mbok be too mvoʼé ne selem, éyoñe te wo ye liti bie asu Nti. 
Wo ye kobô bone bʼIsraél na: Nyôñane nnôm ékela asu metunaʼa ya njaman , étoñe nyak a étoñe ntômba bi ntoo mbu wua, mvoʼé ne selem, asu étyiʼa ja diʼibane ngumba. 
Nyaʼa jia a nnôme ntômba wua asu metunaʼa ya nlatane ngbwa, nalé mia ye ve bie metunaʼa asu Nti, ô laté fe mveane ya mefup ô too mfuʼan a mbon. Amu Nti a ye yené be mia den.
Nde be nga zuu biôme Môze a nga bendé ôsu ya nda éndelé bendôbaʼan. Ane bôte bese be nga subu bebé a tebe tetele asu Nti. 
Eyoñe te Môze a nga jô na: Jame Nti a nga bendé nde di, boʼone de, éyoñe te étôtoʼo Nti ja ye yené be mia. 
Ane a nga jô Arone na: Subuʼu bebé ataʼa metunaʼa, vaʼa metunaʼa môé ya njaman a étyiʼa jôé ja diʼibane ngumba, boʼo mame ya njaman asu dôé a ékôane bôt; vaʼa fe mveane ya ngum ayoñ bôt ôse a bo mame ya njaman asu dab avale Nti a nga bendé.
Ane Aron a nga subu bebé ataʼa metunaʼa a tyiʼi étoñe nyaʼa tyiñ asu abé dé émien. 
Wôna bone bé be nga kalane nye metyi, ane a nga dubʼônyu été a woʼo me e minlaʼa mi ataʼa metunaʼa; metyi me nga buk, a nga sôé me e tin ataʼa metunaʼa si. 
A nga diʼi avoñ, mimbañ mi ôtam, ndalebôbô é yale éseʼe étyiʼa ya njaman abé, bise ataʼa metunaʼa yôp, avale Nti a nga bendé Môze. 
Ve a nga diʼi minsôn a ékôp e nduan e minkan atan. 
A nga tyiʼi étyiʼa tyiñ asu mvean wo diʼibane ngumba; wôna bone bʼAron be nga kalane nye metyi, nde a nga sôé me mbômaʼan ataʼa metunaʼa. 
Be nga kalane nye étyiʼa mvean wo diʼibane ngumba, é too mbaane mefus, nlô ô too fe été: a nga diʼi bie ataʼa metunaʼa yôp. 
A nga sôbe miñya a mimbiaé, a diʼi bie ataʼa metunaʼa bi bete mvean wo diʼibane ngumba yôp. 
Wôna a nga ve mveane ya ngum ayoñ bôt ôse. A nga nyoñ nnôm ékela é nga veban asu njaman abé ya bôt, a tyiʼi nye tyiñ a ve nye asu njaman abé, avale fe ane étyiʼa ôsu. 
A nga ve mvean wo vebane ngumba aval ane ñyeʼelan ô né. 
A nga liti mvean avut a jalé wô e wo wé, éyoñe te a nga diʼi wô ataʼa metunaʼa ô too jôm ja bebe e mvean wo diʼibane ngumba yôp. 
A nga tyiʼi nnôme nyak a nnôme ntômba, bi bo metunaʼa ya nlatane ngbwa asu bôt. Bone bé be nga kalane nye metyi, ane a nga sôé me mbômaʼan ataʼa metunaʼa, 
nalé fe mevoñe me nnôme ntômba; be nga kalane fe nye njem, a avoñ e yale miñya , mimbañ mi ôtam a ndalebôbô yʼések be nga vaa be nnôme ntômba; 
nde be nga beté mevoñ mete angône yôp, be nga diʼi me ataʼa metunaʼa yôp. 
Aron a nga bo jam da liti nkalan ôngôn a éname ya mbo nnôm e be Nti, avale Môze a nga bendé.
Eyoñe te Aron a nga same mo mé e vôme bôt be nga tele a botane be. Wôna a nga sise si éyoñe te a maneya bo mimveane ya njaman , mi mia diʼibane ngumba a mimveane ya nlatane ngbwa. 
Môze ba Aron be nga nyiin e nda éndelé bendôbaʼan. Eyoñ be nga kui atan, be nga botane bôt. 
Nde nduan é nga so ôsu be Nti a mane diʼi mvean wo diʼibane ngumba a avoñ ya metunaʼa ataʼa metunaʼa yôp. Bôte bese be nga yene jame te: be nga bete metyiñe yôp a mevak, be nga ku si bubutu.
Bone bʼAron môé na Nadab a Abihu, be nga nyoñ, môt ase, Esua daʼa, nde be nga boʼé nduan a futi ôlobinda été yôp; be nga zuu avale nduan afe asu Nti, a mboone te ô selaʼane wu Nti a nga bendé. 
Ajô te nduan é nga so ôsu be Nti a mane diʼi be: nde be nga wu asu Nti.
Ane Môze a nga jô Arone na: Nde te ma ye teléban étyi e be ba ba subu ma bebé, a ma ye wum e vôm ayoñe bôt ese é né, nalé Nti a jô. Aron a nga tabe évôl.
Môze a nga loone Mikaél a Eltsafan mona Uziél ndômenyañe Aron a jô be na: Zaʼan mi beʼe be a kee be ôyab a vôm yʼétyi. 
Nde be nga zu beʼe be e biwomane biabʼété, a kee be e minkan atan, avale Môze a nga jô.
Môze a nga jô Aron, Eléazar a Itamar mon Arone na: Te mia vaa mintôme nlô, nalé fe te nyabane mengômesane menan, éyoñe te mia ye bo te wu éyoñe mia dutu ayaa Zambe e bʼékôane bôt ése. Bobenyoñe ya nda bôt Israél ése ba ye yôn amu bôte Nti a maneya wôé a nduan. 
Mia ye bo te kôlô anyiine nda éndelé bendôbaʼane, mi za mane wu: amu mi ne ba be ne ñwoʼone mbone Nti: be nga bo ane Môze a nga jô.
Ane Nti a nga kobô Arone na: 
Wo ye bo te nyu woon nge ényunyui é ne ngul abui, wo a bone bôé, éyoñe mia nyiine nda éndelé bendôbaʼan, éyoñe te mia ye bo te wu. Da ye bo mvinda ya biyoñ bise e miaé mienan mise. 
Nalé mia ye bo nguleya kandé jôm é nʼétyi a ji é nji bo étyi, jôm é nji bo mfuban a ji é ne mfuban; 
A Yeʼele bone bʼIsraél memvinda mese Nti a nga ve be e be Môze.
Ane Môze a nga jô Aron a mebukaʼa me bone bé, Eléazar a Itamare na: Nyoñane mebukaʼa ya mimvean mia diʼibane nduan asu Nti, a di me mfôm ataʼa metunaʼa, jôm ja vusu momo été: amu é ne jôm é nʼétua étyi. 
Mia ye di me e vôme wob a nʼétyi; jame di e ne mvinda mfaʼa wôé a bone bôé, ajô mimvean mia diʼibane nduan asu Nti: amu jame Nti a nga bendé ma nde le. 
Mia ye fe di e vôm a ne mfuban : wo, bobefame bôé a bobebinga bôé. Mia ye di ôngône be nga ve a énam be nga vaa: amu bi ne mia mvean, bi too fe mvinda asu dôé a bone bôé, e mimveane ya nlatane ngbwa bone bʼIsraél. 
Bone bʼIsraél ba yiane zuu énam a ôngôn, bi bete mengab me nʼavoñ ba diʼi ataʼa metunaʼa yôp. Eyoñe be maneya bo mame ya liti biôme bite asu Nti, mengabe mete ma ye bo asu denan amu me ne émenan biyoñ bise, avale Nti a nga bendé. 
Môze a nga jeñe nnôm ékela a ne mveban asu njaman abé; a koé na be maneya diʼi nye. Eyoñe te a nga yaa Eléazar a Itamar, bone bʼAron be nga liʼi a jô be na: 
Amu jé mi nga bo te di étyiʼa ya njaman abé e vôm a nʼétyi? Amu é ne jôm é nʼétua étyi, a Nti Nye a nga ve mia je, nalé mia ye beʼe ékobe ya ngum nsamba bôt, éyoñe te mia ye bo jame ya njaman abé asu Nti. 
Mi lôô fe na be nji ke kee metyi mé e vôme yʼétyi été: mi nga yiane di je e vôm yʼétyi été, avale Nti a nga bendé ma. 
Aron a nga jô Môze na: Ke ô lôô na den nye ba te ve mimveane miab asu njaman abé a mimveane miab mia diʼibane ngumba asu Nti; nalé fe na e mvuse ya jam da te kui be ma, nge me nga ye di étyiʼa ya njaman abé den, ye jame te e nga ye yené mvaé e mise me Nti? 
Môze a nga wôk a kañese mejô mete.
Nti a nga kobô Môze ba Arone na: 
Kobôʼô bone bʼIsraél a jô be na: E betite bese ya si, bana mbe mia ye di. 
Mia ye di tit ése é bili éboʼos é too nsalan, mbiaé fe ô too nsalan a a boʼotôʼô nyalak.
Ve bana mbe mia ye bo te di akôsa bo na ba boʼotô nyalak nge na be bili éboʼos é too nsalan: kamel, amu a boʼotô nyalak ve éboʼos te nsalan: mia ye yene je ane tit é ne te mfuban; 
nyôk é too mekok , amu ja boʼotô nyalak ve éboʼos te nsalan: mia ye yene je ane tit é ne te mfuban; 
Liévre, amu a boʼotô nyalak ve éboʼos te nsalan: mia ye yene nye ane tit é ne te mfuban; 
ngôé, amu é bili éboʼos é too nsalan nalé fe mbiaé, ve te boʼotô nyalak: mia ye yene je ane tit é ne te mfuban . 
Mia ye bo te di minsône miap: mia ye yene be ane betit be ne te mfuban . 
Betite bese ba nyiñe mendim, bana mbe mia ye di: Ba bese be bili mengap a bibas be too e mendim, toʼo mañ nge bone bʼasôé. 
Ve ayôme betit ése é too mendim a jôm ése ja nyiñ e mendim, toʼo mañ nge bone bʼasôé, ba bese be nji bi mengap nge bibas, ba ye bo mbia be biôm mfaʼa wônan. 
Ba ye bo mbia be biôm mfaʼa wônan, mia ye bo te di minsône miap a mia ye yene mimbime miab ane mbia be biôm. 
Betite bese be ne e mendim te mengap nge bibas, ba ye bo mbia jôm mfaʼa wônan.
Mfaʼa ya anon, dina nde mia ye yen ane mbia jôm, a mia ye bo te di de: jun, ébandôé a ndôé mañ; 
ze yôp a fufu ôbam a di da funane nye; 
éngbwañ a anon ese da funane nye; 
a éngutu, a mvômvôt, a élolé mañ a ôbam avale dé; 
a nyôk, nsoñemetoʼo a nduk; 
akuñ e beʼe bitombo, ngôkoé a ntememvoé; 
Bingobingo, Sôsolôsôé a ônon ôse ô ne ane je, hupe a Ôngem.
Mone tit ase a beʼe mefab a wuluʼu a mebo menyin, a ye bo mbia jôm mfaʼa wônan. 
Ve bone betit bese be beʼe mefap be wuluʼu a mebo menyin, mia ye di e ba be beʼe mevale mebo mebaé: ma ba wulu me a ma ma volô be na be yôô. 
Bana mbe mia ye di: Étandak, mbaʼasan, mbu a aselek, jôm ése yʼété é too avale dé. 
Bone betite bevoʼo bese be beʼe mefab a mebo menyin, ba ye bo mbia jôm mfaʼa wônan. 
Be ne bo mia na mi yené te mfuban , a môt ase a ye nambe mimbime miap, a ye bo te mfuban a kui mamengôʼé, 
a môt ase a ye beʼe mimbime miap a ye sôbe mengômesane mé a tabe fe te mfuban a kui mamengôʼé. 
Tit ése éboʼos é ne nsalan ve mbiaé ô too te nsalan, nalé fe te boʼotô nyalak, mia ye yene je ane nyô é ne te mfuban . 
Betite mekule bese, mia ye yene be ane te mfuban : môt ase a ye nambe mimbime miap a ye bo te mfuban a kui mamengôʼé, 
a môt ase a ye beʼe mimbime miap a ye sôbe mengômesane mé a tabe te mfuban a kui mamengôʼé. Mia ye yene be ane betit be ne te mfuban . 
Bone betit ba woñe si bana mbe mia ye yen ane te mfuban : kpwañesan, fôô a nsoo, jôm ése yʼété avale dé; 
afaé, nkaʼa, kuu, ôngôtô a jôngô ô. 
Mia ye yene be ane te mfuban e bone betite bese été: môt ase a ye nambe be, éyoñ be wuya, a ye bo te mfuban a kui mamengôʼé. 
Jôm ése jôme ya mimbime miab ja ye nambe ja ye bo te mfuban : ékanda, ngômesan, ékôbe tit, nkuta, élabaʼa ése ba belane je: ba ye futi jôme te mendim é tabe fe te mfuban a kui mamengôʼé, ja ye bo mfuban éyoñe ngôʼé é lôteya. 
Jôm ése ba ye koone je élabaʼa é ne mboon a tyia été a jôm éziñe ya mimbime betite mite é too été, ja ye bo te mfuban , a mia ye bôé élabaʼa te. 
Adi ese ba di, mendim ya élabaʼa te me too nsôan été ma ye bo te mfuban; jôm ése ba nyu avale élabaʼa te ese ja ye bo te mfuban . 
Jôm ése ngabe ya mbime wob ja ye ku yôp ja ye bo te mfuban; jaʼane mbum nge ntakaʼa ya di, ba ye tyame bie. Bi ne te mfuban , a mia ye yene bie ane te mfuban . 
Ve jame da na anjeñ a ébé bi ne mboon mfaʼa ya baʼale mendim bia ye bo mfuban; ve nyô a ye nambe mbime wop a ye bo te mfuban . 
Nge jôm éziñe ya mbime wob ja ku e mvoñ ja yiane béébane yôp, mvoñ éte é ngenane mfuban; 
ve nge be nga jini mvoñ éte mendim, a jôm éziñe ya mbime wop é kpwelé je yôp, mia ye yene mvoñ éte ane te mfuban .
Nge tite jia ya betite mia di ja wu, môt a ye nambe mbim a ye bo te mfuban a kui mamengôʼé; 
môt a ye di avale mbime te a ye sôbe mengômesane mé a tabe te mfuban a kui mamengôʼé. 
E mone tit ase a woñe si a ye bo mbia jôm: ba ye bo te di nye. 
Mia ye bo te di toʼo ve wua ya bone betit ba woñe si, nge ba ba vutan a mebum, nge ba ba wulu a mebo menyin nge a abui mebo, amu be ne mbia jôm. 
Te boone miabebiene mbia jôm amu bone betite bete bese ba woñ; a te boone miabebien te mfuban a be, nge ve miabebiene mvin a be. 
Amu me ne Nti, e Zambe wônan: mia ye telé miabebien étyi, a naa mia ye bo étyi amu me nʼétyi; a mia ye bo te bo miabebiene mvin a bone betite bete bese ba woñe si.
Amu me ne Nti a nga soo mia e si yʼEjipte na me bo e Zambe wônan, a mia ye bo étyi, amu me nʼétyi. 
Atiñe da fombô betit, anon, bevevee be biôme bese ba fôʼôsan e mendim a biôme bi vee bi woñe si, nde le, 
mfaʼa ya kandé jôm é ne te mfuban a jôm é ne mfuban , tite ba di a nyô be ne te di.
Nti a nga kobô Môze na: 
Kobôʼô bone bʼIsraél a jô be na: Éyoñe minga a ye bo abum a biaé monafam, a ye bo te mfuban tañe melu zamgbwal; a ye bo te mfuban avale fe ane melu ya a yene ngon. 
E môse muame, mon a ye tyiʼiban atyel. 
A ye beta tabe melu mewôm melaa a melaa, mfaʼa ya fubu émien amu metyi mé; a ye bo te nambe jôm é ne ntelan étyi, nge ke vôm yʼétyi akekui mimôse ya ntunane wé mi ntoo njalan. 
Nge a biaé monaminga, a ye tabe te mfuban tañe sondô ébaé, avale fe ane melu a yene ngon; A ye tun émien amu metyi mé tañe melu mewôme zamgbwal. 
Eyoñe melu ya ntunane wé me maneya, toʼo a nga biaé monafam nge monaminga, a ye zu ve Ntuni étoñe ntômba é ne mbu wua anyiine nda éndelé bendôbaʼan, asu mvean wo diʼibane ngumba; nalé fe zum nge ôdu asu mveane ya njaman abé. 
Ntuni a ye liti bie asu Nti a bo mame ya njaman abé asu dé, nalé a ye tuneban amu metyi me nga kui nye atan. Atiñe minga a biaé monafam nge monaminga nde le. 
Nge jôme ya kus étoñe ntômba é ne momo e mo mé, a ye nyoñ adu abaé, nge zum ébaé, jia asu mimvean mia diʼibane ngumba, nyô fok asu mveane ya njaman abé. Ntuni a ye bo mame ya njaman asu dé, a a ye bo mfuban .
Nti a nga kobô Môze baa Aron a jô be na: 
Éyoñe môt éziñ a ye bi mvin ékôbe nyôle jé nge ékôbaʼa, nge abat da suʼulane bo fôle zam ékôbe yôp, ba ye zuu môt ate be ntuni Aron, nge be wua ya bone bé be ne betuni. 
Ntuni a ye fase fôl é ne ékôbe nyôl. Nge mimvot yʼété mi ntoo éfumulu a nge fôl ébien é ntoo édok a dañ ékôp, wôna fôl éte é ntoo zam . Eyoñe ntuni a maneya fas, a ye mialane foé na môt ate a nji beta bo mfuban . 
Nge éfumulu abat é nʼékôbe nyôl é nji ke dañ édok a mimvot yʼété teke éfumulu, ntuni a ye fete môt ate e nda été tañe melu zamgbwal. 
E môse zamgbwale, ntuni a ye beta fase môt ate. Nge fôl é nji ke nen a yian ékôbe nyôl, ntuni a ye beta fete nye éyoñe baa tañe melu zamgbwal. 
E môse zamgbwale, ntuni a ye beta fase nye. Nge fôl éte é ntoo abôl teke yian ékôbe nyôl, ntuni a ye yôtane na môt ate a ne mfuban : jôme te é nʼékôbaʼa, môt ate a ye sôbe mengômesane mé wôna a ye bo mfuban . 
Ve nge ékôbaʼa ja mane yian ékôp, éyoñe te a maneya liti émien e be ntuni na a lañebane mfuban , a ye beta ke yené e be ntuni éyoñe baa, 
na a fase nye. Nge ékôbaʼa é maneya yian ékôp, ntuni a ye yôtane na a nji ke bo mfuban : a kone zam .
Eyoñe fôle zam ja ye kui e nyôle be môt éziñ, ba ye zuu nye be ntuni na a fombô nye. 
Nge éfumulu mvim ja yené ékôbe nyôl, a nge mvim éte é veñesaneya mimvote ya vôm ate éfumulu a na minsône ya vôme mvim é né mia yô, 
zam éte é ne nyô é tabeya ayab ékôb be môt ate. Ntuni a ye yôtane na a nji bo mfuban; a ye bo te fete nye e nda été amu a nji bo mfuban . 
Nge zam ja kui a mane yian ékôbe nyôl ése ya môt a beʼe fôl, ataté nlô a kui mebo, e vôm ase ntuni 
a ye fase nye, a yene tyiʼibi, nge zam ja mane yiane nyôl ése, ntuni a ye yôtane môt a beʼe fôle na a ne mfuban , amu nyôle jé ése é ntoo éfumulu, nde môt ate a ne mfuban . 
Ve môs be ne yene minsôn mia yô e nyôle jé, môt ate a nji fe bo mfuban . 
Eyoñe ntuni a yeneya minsôn mia yô, a ye yôtane na môt ate a nji bo mfuban : amu minsôn mia yô mi nji bo mfuban , zam nje le. 
Nge minsôn mia yô mia tyendé a bo éfumulu, môt ate a ye ke be ntuni 
na a fase nye; nge fôl é ntoo éfumulu, ntuni a ye yôtane na môt ate a ntoo mfuban .
Nge môt éziñ a nga kone jot e mane yet, 
nge éfumulu mvim ja kui e vôme jot e nga too, nge abat e nʼéfumulu da bo ne vé, môt ate a ye ke yene ntuni . 
Ntuni a ye fombô môt ate. Nge abat e nʼédok a dañ ékôp, a mimvote ya valé bifumulu, ntuni a ye yôtane na a nji bo mfuban : fôle zam nje le é nga kui e vôme jot e nga too. 
Nge ntuni a lôô na éfumulu mimvot é nji bo abat été, a na abate te e nji bo édok a dañ ékôbe nyôl, e ntoo fe abôl, a ye fete môt ate e nda été tañe melu zamgbwal. 
Nge abat da mane yiane nyôl, ntuni a ye yôtane na môt ate a nji bo mfuban : fôle zam nje le. 
Ve nge abat e tele vôme wua teke mialan: évele jot nje le; ntuni a ye yôtane na môt ate a ne mfuban .
Nge môt a te diʼi e nduan, ateme na abate da faé e fumu fe, nge na abat e ne ôbe évele da kui e vôme ndiʼan ô né, 
éyoñe te ntuni a ye fombô nye. Nge mimvot mi ne abat été mi ntoo éfumulu, a abat e too fe édok a dañ ékôp, zam nje ñhe le é kuiya e vôm a ne ndiʼan: ntuni a ye yôtane na môt ate a nji bo mfuban : fôle zam nje le. 
Ve nge ntuni a yene na bifumulu mimvot bi nji bo abat été, nalé fe na abat ebien e nji bo édok a dañ ékôbe nyôl, a na abat e ntoo abôl, ntuni a ye fete môt ate e nda été tañe melu zamgbwal. 
E môse zamgbwale, ntuni a ye fombô nye. Nge abat e maneya yian ékôp, ntuni a ye yôtane na môt ate a nji bo mfuban : fôle zam nje le. 
Ve nge abat e tele vôme wua, nge e nji ke yian ékôbe nyôl, a nge e nji ke bo abôl, ndôle nduan nje le: ntuni a ye yôtane na a ne mfuban amu éfele nduan nje le.
Nge fam nge minga a beʼe fôl e nlô nge éyezel, 
ntuni a ye fombô fôl éte. Nge é nʼédok a dañ ékôbe nyôl, mimvot mi ne nyôle mfô a tyôtyoé mi too fʼété, ntuni a ye yôtane na môt ate a nji bo mfuban : meko le, zame ya nlô nge éyezel nje le. 
Nge ntuni a yene na fôle meko é nji bo édok a dañ ékôbe nyôl, a na mimvot mi nʼévindi mi nji bo été, a ye fete môt ate e nda été tañe melu zamgbwal. 
E môse zamgbwale, ntuni a ye fombô fôl. Nge meko me nji ke mialan a nge mimvot mi ne nyôle mfô mi nji bo été, nalé fe teke édok a dañ ékôbe nyôl, 
môt ate a ye tyeñeban, ve te nambe e vôme meko me né, a ntuni a ye fete nye e nda été éyoñ éfe tañe melu zamgbwal. 
E môse zamgbwale ñwô ñhe ntuni a ye fombô meko. Nge meko me nji ke yian ékôbe nyôl, a nge me nji bo édok a dañ ékôbe nyôl, ntuni a ye yôtane na a ne mfuban . A ye sôbe mengômesane mé a a ye bo mfuban . 
Ve nge meko me nga suʼulane yian ékôb a koé be yôtaneya na a ne mfuban , 
ntuni a ye fombô nye, a nge meko me maneya yian ékôp, ntuni a ye bo te beta jeñ nge mimvot mi ne nyôle mfô mi nʼété: môt ate a nji bo mfuban . 
Ve nge meko ma yené na me nji ke nen, a na mimvot mi ne bivindi mi too été, meko mete me yeteya, a môt ate a ntoo mfuban , a ntuni a ye yôtane na môt ate a ntoo mfuban .
Eyoñe fam nge minga a ne teme na bifumulu mebat bi ntoo nye nyôl, 
ntuni a ye fombô nye. Nge ékôbe nyôle jé é bili mebat me too ôbe éfumulu, tone le é kuiya nye nyô: yeme na a ne mfuban .
Nge fam éziñ ja ye bo te fe ésil e nlô, môt ate a ne ayane nlôa môt, a ne mfuban . 
Nge éfase ya mvom asu nje é ne nye te kʼésil, a ne ayan asu môt. 
Ve nge fôl é ne nye éfas ayane ya dol nge asu, fôl éte é too ôbe évele, yeme na zame le é vameya nye éfas ayane ya doo nge asu. 
Ntuni a ye fombô nye. Nge fôl éte ja kui mvim é too ôbe évele éfas ayane ya dol nge asu, avale da fe ane zame ya ékôbe nyôl, 
môt ate a ntoo nzezam, a nji bo mfuban; fôl é ne nye e nlô.
Nzezam wo kone fôl wo ye jaé mengômesan me too nyaban, nlô fe ô too nsoé; a ye fe solé éfas asu jé ya si a yôtane na: Te mfuban ! Te mfuban ! 
Nté ôse a ye kone fôl, a ye bo te mfuban . A amu a nji bo mfuban , a ye tabe étam, a étabaʼa jé ja ye bo e minkan atan.
Eyoñe mebat me mieñgele ma yené e mengômesan me ne mboon a mevule me ntômba nge a ndombo, 
nge yené biyé nge besanglis be ne mboon a mevule me ntômba nge ndombo, nge yené e bikôb nge biôm bi ne mboon a ékôp, 
nge mebate mete me ne bebé ane nyôle mekaé bilé nge ôbe évele yeme na me ne mebat ba yiane liti ntuni . 
Eyoñe ntuni a maneya fombô jôm é bili mebat a ye fete je tañe melu zamgbwal. 
E môse zamgbwale ñwô a ye beta fase mebate me mieñgele mete. Nge mieñgele a maneya yiane ngômesan ése a mevôm mese, nge yian ékôb nge jôm é nga boban a ékôp, yeme na mieñgele ate a ne nyô a se nguleya beta vas: jôme te é nji beta bo mfuban .
Ntuni a ye diʼi ngômesan, éyé nge sanglis a ne mboon a mevule me ntômba nge ndombo, nge jôm é ne mboon a ékôp. A amu mieñgele ate a se nguleya vas, ba yiane foʼo diʼi jôme te e nduan. 
Ve nge ntuni a yene na mieñgele a nji ke yiane ngômesan, éyé, sanglis, nge jôm é ne mboon a ékôp, 
a ye bendé na be sôbe jôm é nga bili mieñgele, éyoñe te a fete je éyoñe baa tañe melu zamgbwal. 
Ntuni a ye beta fombô mieñgele mvuse ya be maneya sôbe ngômesan: nge mieñgele a nji tyendé nge mialan, jôme te é nji fe bo mfuban , ba ye diʼi je e nduan, toʼo na mieñgele a nga bi je été nge atan. 
Ve nge ntuni a yene na mieñgele a ntoo abôl éyoñ be maneya tuʼu nye, éyoñe te a vaa afôla ngômesan, ékôp, éyé nge sanglis e nga bili mieñgele. 
Eyoñe ayab éyoñ e lôteya, nge abate mieñgele da beta yené e ngômesan, éyé, sanglis nge jôm é ne mboon a ékôp, yeme na mfefé mieñgele le wo kui. Jôm é bili abat ja yiane diʼiban éyoñe te. 
Eyoñe be maneya sôbe jôm é nga bili mieñgele: ngômesan, éyé, sañglis nge jôm é ne mboon a ékôp, a abate mieñgele te da kôlô, ba yiane beta sôbe sôbe jôme te éyoñe baa, nalé ja ye bo mfuban .
Miñyeʼelan mia fombô mebate me mieñgele ma yené e mengômesane mevule me ntômba nge ndombo, e biyé, besanglis nge biôm bi ne mboon a ékôp mmie le. Miñyeʼelane mite mia volô ntuni a yôtane na jôm é biliya é ne mfuban nge momo.
Nti a nga kobô Môze a jô nye na: 
Éyoñe ba ye fubu nzezam, avale di nde da ye boban: ba ye ke liti nye ntuni , 
éyoñe te ntuni a kui e minkan atan a fombô nye nge môt ate a yeteya zam . 
Ntuni a ye bendé na be zuu anon abaé bevevee e too fe mfuban , be zuu njaʼa élé sédre, nalé fe mevule me ntômba nduban ôbe évele a abui izôpe. 
Eyoñe te a bo na be tyiʼi ônone wua tyiñ élabaʼa tyia yôb é bili mendim yʼanjeñ. 
Emien a ye nyoñ ônon ôvok a njaʼa sédre, a mevule me ntômba me ne ôbe évele a abui izôpe a dube bie e metyi ya ônon ba te tyik; 
éyoñe te a miame metyi mete biyoñe zamgbwal e nyôle môt a yiane tuneban ôkone zame wé. Mvus éte ntuni a ye yôtane na môt ate a ntoo mfuban wôna a ye suu vevea ônon a yele a ke afan. 
Môt ate a ye sôbe mengômesane mé, a mane tyeñe mimvote mié a wobane fe mewoban ma fubu nye. Eyoñe te a bulane nyiin e minkan, ve a ye tabe e nda éndelé jé atan tañe ngume sondô. 
E môse zamgbwale, a ye beta tyeñ ésile jé, e zele jé, bivula bié a mimvote mivoʼo mise, a mane sôbe mengômesane mé a woban: ataté éyoñe te a ntoo mfuban .
E môse muame, môt ate a ye nyoñe mintômba mibaé mi too mvoʼé ne selem, a nyoñe fe mvean avut kili ébuu mfuʼan a mbon, nalé fe étune lita mbone jia. 
Ntuni a bo ésaé melu mete a ye telé môt ate a mimveane mié asu Nti, anyiine nda éndelé bendôbaʼan. 
A ye nyoñe ntômba wua a ve wô ane étyiʼa ya njaman abé, a ye fe ve étune lita mbon éyoñe te a bo biôme bite ndeñkolô ôsu Nti. 
A ye tyiʼi ntômba e vôm ba tyiʼi mimvean asu njaman abé nge ke mimvean mia diʼibane ngumba, nalé a ne na e vôm a nʼétyi, amu étyiʼa ya mvaane mekua avale fe ane ji ya njaman abé bi ne asu ntuni , ane biôm bi ne étua étyi. 
Ntuni a ye nyoñe metyi mʼétyiʼa ya mvaane mekua, éyoñe te a woʼo me e nda alo ya mbo nnôme môt a tuneban, nalé fe e nnôm ônyu ya akule wo dé ya mbo nnôm a e nnôm ônyu ya akul abo dé ya mbo nnôm.
Eyoñe te fe ntuni a nyoñe mbon a sôé wô e wo wé ya mbo ngal;
A ye dub ônyu vié ya mbo nnôm e mbon ô ne nye akule wo dé ya mbo ngal été, a miame mbone te a ônyu tañe biyoñe zamgbwal ôsu Nti. 
Ntuni a ye nyoñe mbon wo liʼi nye wo a futi wô ndaa alo ya mbo nnôme môt a tuneban, nalé fe nnôm ônyu ya abo dé ya mbo nnôm a e nnôm ônyu ya abo dé ya mbo nnôm, e vôme fe a tameya futi metyi me ntômba asu mvaan abé .
Ntuni a ye sôé mbon wo liʼi nye wo e nlô môt ate a bo mam ya fubu nye asu Nti. 
Wôna ntuni a ye bo metunaʼa ya njaman abé a mam mese yʼété, éyoñe te a suʼulan bo mimvean mia diʼibane ngumba. 
A ye ve mimvean mia diʼibane ngumba ataʼa metunaʼa yôp a mvean avut. Ntuni a ye beta bo mame ya vaa abé asu môt ate, wôna a ye bo mfuban .
Nge ntunan nzezam ô ne azoé. Môt a ne nzôzoé a teke bi mezene ya ve mimvean mise ba sili, a ye nyoñe mone ntômba wua asu mimveane ya mvaan abé; ba ye liti nye Nti ane môt ate a ne nguleya tuneban. A ye fe nyoñe kili avut élaa mfuʼan a mbon a nyoñe fe étune lita mbon, 
adu abaé nge zum ébaé avale jôm ése émien a ne nguleya bi: ônone wua asu mimvean ya mvaan abé , ônon ôvok asu mimveane mia diʼibane ngumba. 
E môse muame, a ye zuu mimvean mite mise e be ntuni , anyiine nda éndelé bendôbaʼan, asu Nti. 
Ntuni a ye nyoñ étoñe ntômba asu mimveane ya mvaane mekua a étune lita mbon éyoñe te a bo bie ndeñkolô asu Nti. 
A ye tyiʼi étoñe ntômba tyiñ , a nyoñe metyi mé, a woʼo me môt ate e ndaa alo ya mbo nnôm a e nnôm ônyu ya wo wé ya mbo nnôm a e nnôm ônyu ya abo dé ya mbo nnôm. 
A ye sôé mbon e wo wé ya mbo ngal été, 
A ye miame mbon ô ne wo wé ya mbo ngale te asu Nti biyoñe zamgbwal a ônyu ya wo wé ya mbo nnôm. 
Ntuni a ye futi mbon ô ne wo e ndaa alo ya mbo nnôme môt a tuneban, nalé fe e nnôm ônyu ya wo wé ya mbo nnôm, a e nnôm ônyu ya abo dé ya mbo nnôm, e vôme fe a nga futi metyi mʼétyiʼa ya mvaane mekua. 
Ntuni a ye futi mbon wo liʼi nye wo e nlô ya nyô a tuneban, nalé a ye bo mame ya njaman mfaʼa wé ôsu Nti. 
Eyoñe te a ye ve ôdu wua nge zume jia ya ba be nga nyoñeban e biôm a bili été, 
jôm ése a ye bo nguleya bi, ônone wua asu mimveane ya njaman abé, wu ôvok asu mimveane mia diʼibane ngumba a mvean avut; éyoñe te ntuni a ye bo mame ya njamane môt a tuneban ôsu Nti.
Atiñ da fombô nzezam ô ne te mezene ya ve biôm ba sili asu ya fubu nye nde le.
Ane Nti a nga kobô Môze baa Aron a jô be na: 
Éyoñe mi kuiya e si ya Kanaan nje ma ve mia é bo énjenan, nge ma bo na abat sun e kui e nda éziñ ya mfefé si mia ye bi, 
môt a ne nda éte a ye ke kate ntuni jame te a jô na: Me yeneya abat e nda jam. 
Ntuni a ye bendé na biôm bise bi ne nda été bi kui atan nté émien a ngenan teke yen abate te, éyoñe te jôm ése é ne e nda été ja ye bo te bili mvin. Wôna ntuni a ye nyiine nda a fombô abate te. 
Nge e bili bibé bi too ane mekaé bilé nge ôbe évele, nge abate te da bo ébé e mfine nda , 
Ntuni a ye kui atan a dibe nda tañe ngume sondô. 
E môse muame, ntuni a ye beta zu fombô éyoñ éfe: nge abat e maneya yiane mfine nda , 
ntuni a ye bendé na be vaa mekok me maneya bili mieñgele a wua me e vôm a nji bo mfuban e tison atan. 
A ye bo na be mane wome mimfine mi nda mise mfaʼa yʼété; ba ye wua mvin éte ése e vôm a ne te mfuban e tison atan. 
Ba ye nyoñe mekoʼo mefe a tyendé ma ya ôsu; ba ye fe nyoñe jôm éfe ya beta kone nda .
Nge abate mieñgele da beta yené éyoñ éfe e nda a koé na be maneya vaa mekoʼo me nga ndaman, a koé fe na be maneya wom a beta kone mimfin, 
ntuni a ye beta ke fombô: nge e ne nalé na abat e beteya foʼo kui, nalé a ne na mieñgele ate a se nguleya beta kôlô nda : nda éte é nji fe beta bo mfuban . 
Ba yiane tyame je, toʼo mevôm me bili mekok , nge mevôm me bili bilé; wôna ba ye beʼe mbuan a jôm be nga koone je nda é maneya kutan a kee bie e vôm a ne te mfuban e tison atan. 
E môt ase a nyiine nda melu ja yiane tabe mfetan, môt ate a nji fe bo mfuban a a ye tabe nalé a kui mamengôʼé. 
Môt ase a bômbô e nda éte nge di jôm éziñ été, a yiane sôbe mengômesane mé. 
Ve nge ntuni a yen, éyoñ a beteya fombô nda na abat e nji beta kui e mvuse nkonane nda , a ye yôtane na nda éte é ne mfuban amu mieñgele a maneya.
Mfaʼa ya fubu nda , ntuni a ye nyoñ anon abaé, njaʼa sédre, mevule me ntômba nduban ôbe évele a abui izôpe. 
A ye tyiʼi ônone wua tyiñ , élabaʼa tyia yôp, é bili mendime ya anjeñ. 
A ye nyoñe njaʼa sédre, abui izôpe, mevule me ntômba nduban ôbe évele a ônon ôvok, éyoñe te a dube bie e metyi mʼônon a te tyiʼi tyiñ a e mendim yʼanjeñ, éyoñe te a miam e nda biyoñe zamgbwal. 
Ajô te a ye tun nda éte a metyi mʼônon, mendime yʼanjeñ, ônon ô vee, njaʼa sédre, abui izôpe a mevule me ntômba me nʼôbe évele. 
A ye suu vevea ônon a yele e tison atan, mfaʼa yʼafan. A ye suʼulane bo jame ya fubu nda éte, a ja ye bo mfuban .
Atiñ da fombô mevale me zam , meko, 
mieñgele ya mengômesan a sun ya menda, 
memvim, bikôbaʼa a mebat nde le. 
Atiñe te da volô mfaʼa ya yemelan biyoñe bôt nge biôm bi nji bo mfuban nge éyoñ bi ne mfuban . Atiñ asu zam nde le.
Nti a nga kobô Môze ba Arone na: 
Kobaʼane bone bʼIsraél a jô be na: Éyoñe fam éziñ é biya ôkon e biôme bi fame bié, mendim me ne kui été, ma bo môt ate te mfuban , 
toʼo na mendim mete ma lôt nge tebe, môt ate a nji bo mfuban; melu mese minsône mié mia kuli mendim nge te kuli mendim, éto te mfubane jé é ne avale da. 
Ajô te énoñ ése môt ate a bômbô a éto ése a tabe é nji fe bo mfuban . 
Môt a nambe énoñe te a yiane sôbe mengômesane mé, a émiene fe a yiane woban; a ye tabe te mfuban a kui mamengôʼé. 
Môt a tabe éto nkôkone te wo te tabe a yiane sôbe mengômesane mé, a émiene fe a yiane woban: a ye tabe te mfuban a kui mamengôʼé. 
Nyô a nambe e môt a kon, a yiane sôbe mengômesane mé a émiene fe a yiane woban, a ye tabe te mfuban a kui mamengôʼé. 
Nge môt a kon a tui môt a ne mfuban mendene nyô, môt ate a yiane sôbe mengômesane mé, émiene fe a yiane woban: a ye tabe te mfuban a kui mamengôʼé. 
Eto ése ba beté tite yôb nje nkôkone te wo te tabe éyoñe wo te wulu, éto éte é nji fe bo mfuban . 
Nyô ase a nnambe jôme nkôkon ô nga tabe yôp a ye bo te mfuban a kui mamengôʼé. Nyô a beʼe avale jôme te, a ye sôbe mengômesane mé, émiene fe a ye woban a tabe te mfuban a kui mamengôʼé. 
Nyô nkôkone wo nambe te na nkôkon te wo te sôbe mo a ye sôbe mengômesane mé, émien a wobane fe, a a ye tabe te mfuban a kui mamengôʼé. 
Ba yiane bôé élabaʼa tyia ése nkôkon wo te nambe; nge élabaʼa te é ne ji bilé, ba yiane sôbe je a abui mendim.
Eyoñe nkuane mendim wo te bo môt te mfuban ô tebeya, môt a ye yange ngume sondô éyoñ a ngenan te lañebane mfuban; mvus éte a ye sôbe mengômesane mé, émiene fe a ye wobane mendim yʼanjeñ a éyoñe te nje ñhe a ntoo mfuban . 
E môse muame môt ate a ye nyoñe adu abaé nge zum ébaé a ke kee bie ntuni , asu Nti, anyiine nda éndelé bendôbaʼan. 
Ntuni a ye ve ônone wua asu mvean ya nyoñe njaman , ônon ovoʼo ki asu mvean wo diʼibane ngumba ôsu Nti, a ye suʼulane bo môt ate e jam da fubu nye e mfaʼa ya nkuane mendime wé.
Nge meyôm ma kui fam éziñ atan (éyoñ a ne ôyo a alu), a yiane wobane mendim nyôl ése a tabe te mfuban a kui mamengôʼé. 
Ngômesan ése, nge mfinga ékôb ôse atoé meyôm da te nambe bia yiane sôban a tabe te mfuban a kui mamengôʼé. 
Eyoñe fam ba minga ba te tabe, bebaane ba ye woban a tabe te mfuban a kui mamengôʼé.
Eyoñe minga a yene ngon a metyi ma kui nye nyôl, a ye tabe te mfuban tañe ngume sondô. Môt a nambe nye fe a ye tabe te mfuban a kui mamengôʼé. 
Enoñ ése a bômbô a éto ése a tabe éyoñ a yene ngon bi ntoo te mfuban . 
Môt ase a nambe énoñe jé a ye sôbe mengômesane mé, émien a wobane fe mendim a tabe te mfuban a kui mamengôʼé. 
Môt ase a nambe jôm a nga tabe yôb a ye sôbe mengômesane mé, émien a wobane fe mendim a a tabe te mfuban a kui mamengôʼé.
Nge jôm éziñ é nga bôô énoñe jé, nge vôm a nga tabe a be nambe jôme te, môt a te nambe jôm éte a ye tabe te mfuban a kui mamengôʼé. 
Nge fam éziñ ja tabe a nye, te mfubane ya be minga a kalaneya be fam: fame fe ja ye tabe te mfuban tañe ngume sondô, a énoñ ése a bômbô é ntoo te mfuban .
Eyoñe metyi ma kui minga nyôl melu melu atane ya biyoñ ya ñyenane ngone wé, nge na ñyenane ngone wé wo lôt abime melu ô wôʼô tabe, minga ate a nji bo mfuban nté ôse metyi ma kui, avale fe ane melu ya a yene ngon. 
Enoñ ése a bômbô nge na éto ése a tabe, é nji fe bo mfuban avalʼane biyoñe ya ñyenane ngon. 
Môt ase a nambe énoñ éte nge éto éte, a yiane sôbe mengômesane mé émien, a wobane fe, a a tabe te mfuban a kui mamengôʼé.
Eyoñe metyi me leneya, minga a ye yange bo mfuban e mvuse ngume sondô. 
E môse muame, a ye nyoñ adu abaé nge zum ébaé a zule ve bie ntuni anyiine nda bendôbaʼane. 
Ntuni a ye ve ônone wua asu mimveane ya njaman abé, a ônon ôvok asu mveane wo diʼibane ngumba. A ye suʼulane bo minga ate jame ya fubu nye asu be Nti amu metyi me nga kui.
Mia ye bo bone bʼIsraél na be tebe ôyab a vôme wom a nʼétyi éyoñ be nji bo mfuban; a tune be mvine jab be za wu nge ba subu bebé e vôme wom a nʼétyi a tele ézezañe jenan éyoñ be nji bo mfuban . 
Atiñe da fombô fam mendim ma kui zene befam a nyô biôm bi fam bia kui atan (éyoñ a bôô ôyo a alu) a toé nye te mfuban .
A minga éyoñe jé ya ñyenane ngon, nalé fe fam ja fulane minga melu minga ate a nji bo mfuban , nde le.
Nti a nga kobô Môze e mvus awu bone bʼAron bebaé mbe be nga tebe asu Nti avale bebien be nga kômbô, ane fe be nga wu. 
Nde a nga jô Môze na: Kobôʼô monyoñ Arone na a bo te nyiin e vôme wom a nʼétyi éyoñ ése, a dañedañe na a bo te tulan éyé é tyele e zañe nda éndelé, a tebe ôsu ébutaʼa é nʼéwolo yʼélate yôp: éyoñe te a ye bo te wu, amu ma suan ébutaʼa te yôp me too e nsume nkut été.
Avale di nde Aron a ye nyiin e vôme wom a nʼétyi: a bili étoñe nnôme nyak asu mveane ya sili njaman abé, a nnôme ntômba asu mvean wo diʼiban. 
A ye jaé éwomane ndombo é nʼétyi a jaé mekuba me ndombo e nyôle jé; a ye tiñeti asese ndombo angeteñ a jaé fe ôzomezome ntôme ndombo e nlô: mengômesan me nʼétyi a ye jaé mme le, éyoñ émien a tatéya mane wobane mendim. 
Wôna a ye nyoñe beyôme bikela bebaé e be bôte bese yʼIsraél asu mveane ya nyoñe njaman abé, a nnôme ntômba asu mveane wo diʼibane ngumba. 
Aron a ye ve nnôme nyak mfaʼa wé asu njaman abé, éyoñe te a ye bulu nsem asu dé émien a asu nda bôte jé. 
A ye nyoñe beyôm bikela bebaé a zuu be asu be Nti, anyiine nda éndelé bendôbaʼane. 
Eyoñe te a ye bo bikela bite bibaé asimba , asimba da asu Nti a di avok asu azazél. 
Aron a ye nyoñ ékela asimba da ye liti asu Nti a ve je mveane ya njaman abé.  
Wôna ji asimba da liti asu azazél a ye zuu je vevee asu be Nti, nnôm ékela ate a ye volô asu mbulane minsem éyoñe ba lôme nye Azazél e nkôte si. 
Aron a ye ve nnôme nyaʼa wé asu njaman abé, éyoñe te a ye bulu nsem asu dé émien a asu nda bôte jé. A ye tyik e nnôme nyaʼa wé a ne asu njaman abé tyiñ . 
A ye nyoñ ésiʼi é bili abui metyeʼe me nduan a te vaa ataʼa metunaʼa asu be Nti a asube da nyume mvaé, njalane mo mebaé, éyoñe te a ye kee bie ôyab a éyé é tyele e zañe nda éndelé. 
Eyoñe te a kut asub e nduan asu be Nti, nalé ôtita wo ye yian ébutaʼa éwolo yʼélat, a a ye bo te wu. 
A ye nyoñe metyi me nnôme nyak a miame me a ônyu ôsu ébutaʼa éwolo yʼélat mfaʼa jôp da tôô, a ye miame metyi mete a ônyu ôsu ébutaʼa éwolo yʼélat tañe biyoñe zamgbwal. 
A ye tyiʼi nnôm ékela njaman abé ya bôte tyiñ a kee metyi yʼété ôyab a éyé ya e zañe nda éndelé, a ye belane metyi mete avale fe a nga belane ma me nnôme nyak; a ye miame me e yôp a ôsu ébutaʼa éwolo yʼélat.
Avale te nde a ye bulu nseme ya vôme wom a nʼétyi amu mvine ya bone bʼIsraél, amu mimboon mi njete miab a amu minseme miabe mise. Avale te fe a ye bo asu nda éndelé bendôbaʼan é ne be be, ézezañe ya mvine jap. 
Teke môt a ye tabe e nda éndelé bendôbaʼan été éyoñ Aron a ye nyiine na a bulu nsem e vôme wom a nʼétyi akekui a kuiya atan. A ye bulu nsem asu dé, émien, asu nda bôte jé a asu ngum nsamba bôt ôse yʼIsraél.
A ye kui atan mfaʼa ataʼa metunaʼa e ne ôsu Nti, a bulu nsem asu ataʼa metunaʼa; a ye nyoñe metyi me nnôme nyak a metyi me nnôm ékela, éyoñe te a futi me mbômaʼan a minlaʼa mi ataʼa metunaʼa. 
A ye miame metyi ataʼa metunaʼa yôp tañe biyoñe zamgbwal; a ye fubu de a telé de étyi amu mvine bone bʼIsraél.
Eyoñe Aron a maneya fubu vôme wom a nʼétyi, a a maneya fe fubu nda éndelé bendôbaʼan a ataʼa metunaʼa, a ye bo na be zuu nnôm ékela vevee. 
A ye beté mo mé mebaé e nlô nnôm ékela a vee, éyoñe te a ye mem minsem mi bone bʼIsraél mise; melo mab a minkobane miab e nnôm ékela yôp, a beté nye mie nlô, éyoñe te a lôme nye e nkôte si a wo ya fam é ne nkômesan ya bo jame te. 
Nnôm ékela a ye ke e vôm a ne teke bôt a beʼe minseme miabe mise. Eyoñe be maneya lôm ékela e vôm a ne teke bôt, 
Aron a ye bulan e nda éndelé bendôbaʼan, a vaa mengômesane me ndombo a nga jaé éyoñ a nga nyiin e vôme wom a nʼétyi a liʼi me valé. 
A ye wobane mendim e vôme wom a nʼétyi éyoñe te a beta jaé mengômesane mé émien. Eyoñe te a ye kui atan a ve mimveane mié mia diʼibane ngumba a mimvean mi bôt mia diʼibane ngumba; a ye bulu nsem asu dé émien a asu bôt. 
A ye diʼi avoñ étyiʼa ya njaman abé, ataʼa metunaʼa yôp.
Môt a nga kee nnôme ntômba a ne asu Azazél e nkôte si, a ye sôbe mengômesane mé a wobane mendim, éyoñe te a suʼulane bulan e minkan. 
E nnôme nyak a ne asu njaman abé a e nnôm ékela a ne asu njaman abé mbe ntuni a nga belane metyi e vôm a nʼétyi asu ya bulu minsem, ba ye kee be e minkan atan a diʼi bikôbe biap, minsône miab a mebi mab e nduan. 
Môt a ye diʼi biôme bite a ye sôbe mengômesane mé a wobane fe mendim, wôna a ye suʼulane bulane minkan.
Mvinda nyô ja ye bo nyô ya éyoñ ése mfaʼa wônan: e ngone zamgbwale é too melu awôm nje mia ye liti miabebiene njuk; mia ye bo te bo ésaé éziñ, toʼo bialébialé toʼo ntabe ô to ézezañe jenan.  
Amu môs ôte ba ye bulu nsem asu denan, nalé mia ye bo mfuban; mia ye tuneban mfaʼa ya minseme mienan mise asu be Nti. 
Môs ôte wo ye bo mia Sabat, môs awoʼon a mia ye liti miabebiene njuk: mvinda ya melu mese nje le.
Ntuni ba ye woʼo mbon wo a ve nye nguleya tyendé ésaa ésaé é nʼétyi été nye a ye bulu nsem. A ye jaé bifumulu mengômesan, mengômesan me nʼétyi; 
A ye bulu nsem asu vôm ya Etyi a né, asu nda éndelé bendôbaʼan a asu ataʼa metunaʼa, a a ye bulu nsem asu betuni a asu nsamba bôt ôse. 
Mvinda ya éyoñ ése mfaʼa wônan nje le. Avale te nde ba ye bulu minsem mise mi bone bʼIsraél, mbu ôse éyoñe jia. Be nga bo e jame Nti a nga bendé Môze.
Nti a nga kobô Môze a jô na: 
Kobôʼô Aron, bone bé a bone bʼIsraél bese a jô be na: Jame Nti a nga bendé nde di: 
Nge fam éziñ ya nda bôt Israél ja tyiʼi nnôme nyak, étoñe ntômba nge ngal ékela e minkan été nge atan, 
te na a zuu nye anyiine nda éndelé bendôbaʼan na a ve nye Nti ôsu ya Tabernakel wé, ba ye lañe môt ate étome metyi. A nga kuli metyi, ajô te ba ye vaa nye ézezañe bôte bé été. 
Nalé ate bone bʼIsraél ba ye zuu mimveane miap e be Ntuni, asu be Nti, anyiine nda éndelé bendôbaʼan, sa na be ve mimveane miab atan; éyoñe te fe ba ye ve Nti mimveane ya nlatane ngbwa. 
Ntuni a ye sôé metyi yʼété ataʼa metunaʼa Nti yôp, anyiine nda éndelé bendôbaʼan; a ye diʼi avoñ e bo mbamba ényum e be Nti: 
nalé ate bone bʼIsraél ba ye bo te beta ve mimveane miab e be biveʼelaʼa beyôm bikela ya mimbia minsisim a bo bijabô a be. Miaé mise ya bone bʼIsraél ba ye baʼale mvinda nyô.  
Nde wo ye jô be na: Nge fame ya nda bôte Israél nge nyô ya mintabe mi too ézezañe jab a ve mimvean mia diʼibane ngumba nge mimveane mife, 
ve te zuu mie anyiine nda éndelé bendôbaʼan na a ve Nti mimvean, ba ye vaa nye e bôte bé été.
Nge môt éziñe ya nda bôte Israél nge nyô mintabe mi too ézezañe jap a di metyi mʼéziñ, asu dam da ye ke môt ate e ngame yat a vaa nye ézezañe bôte bé. 
Amu ényiñe ya minsôn é ne e metyi. Me nga ve mia me ataʼa metunaʼa yôp, nalé ate ma ye volô mbulane nsem asu ényiñe jenan, amu ényiñ é ne e metyi été, nde metyi me ne nguleya bulu nsem. 
Ajô te me nga jô bone bʼIsraél na: Teke môt éziñ ya be mia a ye di metyi. A ntabe ô too mia zañe fe wo ye bo te di metyi. 
Nge môt éziñe ya bone bʼIsraél nge mintabe mi too e zañe jab a bi tit e nsôm nge ônon wo diban, a ye taté kuli vie metyi a buti me yôb a mbuluk. 
Amu ényiñe ya nsôn ôse é ne e metyi. Ajô te me nga jô bone bʼIsraél na: Teke metyi ya nsôn éziñ mia ye di amu ényiñe ya nsôn ôse é ne metyi mé: môt ase a ye di me, ba ye vaa nye. 
Môt ase ya bebialébialé nge mintabe a ye di tit metyi me nji kui atan: é too ñwuan abuk nge mbilize, a ye sôbe mengômesane mé, a émien a ye wobane mendim, a tabe fe te mfuban a kui mamengôʼé, mvuse valé nye a ye bo mfuban . 
Nge a bo te sôbe mengômesane mé nge wobane mendim, a ye beʼe mekua yʼékobe jé.
Nti a nga kobô Môze na: 
Kobôʼô bone bʼIsraél a jô be na: Ma me ne Nti e Zambe wônan: 
mia ye saʼale bo mam ma boban Ejipte e vôm mi nga too, a mia ye saʼale bo mam ma boban e Kanaan e vôm ma kee mia: te wulu metume mab été. 
Mia ye bo minjôane miam a baʼale memvinda mam, a bo ane ma jô: ma me ne Nti, e Zambe wônan. 
Mia ye baʼale memvinda mam a minjôane miam: môt ase a ye bo me a ye nyiñ a me, maa me ne Nti. 
Teke môte ya be mia a ye subu évuvumane jé bebé na a yene soé jé: maa me ne Nti. 
Wo ye bo te yen ésoo soé nge nyua. Amu nyua wôé le: wo ye bo te yene soé jé. 
Wo ye bo te yene minga ésoo soé, amu soé ésoo nje le. 
Wo ye bo te yene kale jôé soé: ngon ésoo nge ngone nyua, toʼo mia nye mi ne vʼésaa wua nge ve nyia wua. 
Wo ye bo te yene ndaé jôé é ne minga soé, mbialan be ndôman jôé nge be ngo jôé. 
Wo ye bo te yene ngone minga ésoo soé nje ésoo émien a nga biaé: amu kale jôé nje le. 
Wo ye bo te yen ésoñgo soé amu baa ésoo be nga bialé. 
Wo ye bo te yene monyañe nyua soé: amu baa nyua be nga bialé. 
Wo ye bo te yene monyoñ ésoo soé, a wo ye bo te subu ngale bebé, amu nyua mongô le. 
Wo ye bo te yene nyo mbome soé; amu nga nyo mone le: wo ye bo te yene nye soé. 
Wo ye bo te yene nga monyoñe soé: amu soé monyoñe le. 
Wo ye bo te yene minga soé ô yene fe soé ngo jé. Nalé fe na wo ye bo te luʼu ngone mona fame wé nge ngone mona minga wé a yene be soé: amu mia be bôte bete mi ne abialé a mboone te ô ne mbia jam. 
Wo ye bo te luʼu monyañe nyo ngal ô za dutu mesengan, éyoñ ô yemeya nye soé, e fefele nyo ngal nté a ngenan a vee.
Eyoñe minga a yene ngon wo ye bo te subu nye bebé, amu ñyenane ngon wo bo nye te mfuban : ô nji yiane yeme soé jé. 
Wo ye bo te bômbô e minga môte mia nye mi too bebé amu nalé a ye ve mia bebaé te mfuban . 
Mi nji yiane ve bone benan ane bityiʼa asu zambe Molok a ndaman étyi ya jôé Zambe wôé: ma me ne Nti.  Eyôlé metunaʼa mete é nga suʼulane fe bo Molok (Dt 18:10; 2 Bjb 23:10) 
Wo ye bo te jôʼôbô fam ane ba jôʼôbô minga: mboone te ô ne Angôndô. 
Wo ye bo te jôʼôbô tit éziñ a ve womiene nsem. Nalé fe na minga a ye bo te subu tite bebé a fulane je: nalé a ne mbulekane mam. 
Te veane miabebiene mvin a mboon éziñ yʼété, amu mam mete mese mme meyoñ me nga titan ôsu vienan me nga bili me mvin. 
Si é nga bili fe mvin, ane me nga ve je melep , nde é nga wua bôte bé e fé. 
Ajô te nde mia ye baʼale memvinda mam a minjôane miam, a mia ye bo te bo mboone wua ya bʼangôndô be mam bete, toʼo bialébialé, toʼo ntabe ô too zañe jenan. 
Amu na bʼangôndô be mam bôt be nga too si éte te naa mi so be nga bo mbe le. A nalé a nga ve si mvin. 
Eyoñe te si ja ye bo te yô mia amu mam mʼôsone menan, avale fe é nga yô meyoñ me nga too mia ôsu. 
Amu ba bese ba ye bo jame da ya asone mame te, ba ye vaa be zañe bôte bap. 
Mia ye baʼale abendé dam a mia ye bo te bo mboone wua ya bʼangôndô be mam be nga boban te na mi so. Mia ye bo te nyoñe mvin a mie: ma me ne Nti e Zambe wônan.
Ane Nti a nga kobô Môze a jô na: 
Kobôʼô ékôane bôt ése yʼIsraél na: Mia ye bo étyi, amu ma Nti, e Zambe wônan, me nʼétyi. 
Môt ase ya be mia a ye semé nyia a ésaa a baʼale fe besabate bam, ma me ne Nti Zambe wônan.
Mia ye bo te kôñelan e be azezambe nge bo miabebien biveʼelaʼa bi azezambe a nyeman étyé. Ma me ne Nti e Zambe wônan.
Eyoñe mia ve Nti mimveane ya nlatane ngbwa, vaʼan mie avale da yiane na mi nyoñebane mvoʼé be ma. 
Ba ye di étyiʼa e môse ja veban nge môs wo tôñe valé. Jôme ja buk a kui môse lale ja ye diʼibane nduan. 
Nge ba di je e môse lale, étyiʼa te é ntoo jôm é ne te mfuban a me se nguleya kañese je. 
Môt a ye di je a yiane yeme na a ndaman étyi ya jôm é ne ma mvean a émien a ye beʼe mekua ya ékobe jé; môt ate a ye vaseban e zañe bôte bé.
Eyoñe mia ye kôane bidi e si jenan, wo ye liʼi vôm éziñ yʼété teke kôane bidi ya valé, nalé fe na wo ye bo te bulan ke kôane jôm é ne nliʼane mvus. 
Wo ye bo te kolé bisanté bi ne nliʼan afube mindiʼi dôé, nge toʼé mefese mese me ne nkuan été. Wo ye liʼi éngôngole môt a ntabe biôm bite. Ma me ne Nti, Zambe wônan.
Mia ye bo te wup; môt ase ya be mia a ye bo te laane môt ba nye be too minsos nge duʼu nye. 
Mia ye bo te kane ngana minsos a jôé dam, amu ô za ndaman étyi ya jôé e Zambe wôé. Ma me ne Nti.
Wo ye bo te wôlé môte mia nye mi too jôm a ngu nge wube jôm éziñ. Wo ye bo te baʼale maʼan me mbo ésaé e nda jôé a kui mametyé.  
Wo ye bo te kobô ndôndok nkobô nkpwala a ésas, a te bôé ndindim jôme ya kolé wô ôbak ôsu. Ve wo ye ko Zambe wôé woñ, ma me ne Nti.
Te boon ékotekot ntyiʼane mejô été: te ko môt a nʼatek éngôngol é ne te yian nge semé beta môt ésemé é ne te yian, ve mia ye tyiʼi bôte mia be be mi too mejô teke ôbangam. 
Wo ye bo te ndeñe mfuk e bôte bôé été. Te veʼele bo na môte mia nye mi too a nyoñe meleb yʼawu amu bibôta mejô biôé asu betyiʼi mejô: ma me ne Nti. 
Te siñe monyoñ e nleme wôé été, ve ô vaʼa nye bijô nalé wo ye bo te beʼe mekua ya abé dé.
Te kune womien a te baʼale bone ya ayoñe dôé ôvitiʼi nlem , ve wo ye nyeʼe e môt a too wo bebé ane wo nyeʼe womien: ma me ne Nti.
Mia ye fe baʼale memvinda ma, te kañese na mevale me tite mebaé me yam; nalé fe te miase mvoñ mevale mebaé afube dôé été; a wo ye bo te jaé ngômesan é too ntiñan a minsiñga mevale mebaé.
Nge fam éziñ ja fulane minga, nge minga ate a ne mbo ésaé a bili atiñ aluk a fame fe ve a nji bi éto fili, ba ye lume bebaé vʼaleman, ve saa melebe yʼawu, amu minga ate a nji bi éto fili. 
Amu mekua mé, fam ja te jôʼôbô minga ate ja yiane zuu nnôm ékela e be Nti, anyiine nda éndelé bendôbaʼan asu mveane ya mvaane mekua. 
Eyoñe te ntuni a ye bulu nsem asu dé asu Nti, amu abé a nga bo; a ye bulu nseme te a nnôm ékela a nga veban asu mveane ya mvaane mekua, wôna abé a nga bo da ye jambane nye.
Eyoñ mi nyiiya si ya Kanaan a bé bilé bia wum bibuma mevale mese, mia ye yene bibuma yʼété bi too te mfuban tañ mimbu mila a mia ye bo te di bie. 
Bibuma bia ye wum e mbu nyini, mia ye ve ma bie ézezañe abôʼô mevaʼa été. 
Mbu tane mia ye di bibuma ya bilé bite, nge mia bo nalé nkôane bidi wônan wo ye nenenen, ma me ne Nti, e Zambe wônan.
Te diane minsôn mi tit e vôm émiene ya mi nga kuli je metyi. Te boone mame ya majik nge bo mame ya bemviʼi. 
Te tyembane ntyiʼi e minlô nge tyeñe mekuʼu ya zele jôé. 
Te tenane mimbak e menyôle ane ndeme ya meyep, nge kpwele bikanga e bikôbe bienan: ma me ne Nti.
Te sili ngo jôé si éyoñ wo tindi je na é bo ébamba amu na ngume si ôse ô za nyiin ébamba été a bo mbia jôm e mise me Nti.  
Mia ye baʼale besabate bam a semé vôme wom a nʼétyi: ma me ne Nti.
Te kean e be ba ba loone minsisim bekôn nge biʼi mam ma ye boban melu ôsu, mi za ve miabebien mvin a be: ma me ne Nti, e Zambe wônan. 
Wo ye tebe tetele asu ya nyô nlô ô ntoo ne fuum a semé éto nnôme jé. Wo ye ko Zambe wôé woñ: ma me ne Nti.
Nge ntabe wo zu tabe e si jenan mia be be, te belan wô ane e ne te yian. 
Mia ye belan e ntabe ô too be mia ane bialébialé ya zañe jenan; wo ye nyeʼe nye ane womien, amu mi nga too mintabe e si yʼEjipte: ma me ne Nti e Zambe wônan.
Mia ye bo te bo ékotekot toʼo e ntyiʼane mejô été, toʼo éyoñ mia veʼe nté a ndam, nge adit nge abim.
Mia ye belane minlôt mi ne zôsôôô, metyi minlôt me ne zôsôôô, nkoé ô ne zôsôôô, a viek ô ne zôsôôô: ma me ne Nti e Zambe wônan, Nyô a nga soo mia si yʼEjipte. 
Mia ye baʼale memvinda mam mese a minjôane miam mise a bo mie: ma me ne Nti.
Ane Nti a nga kobô Môze a jô na: 
Wo ye jô bone bʼIsraél na: Môte ya bone bʼIsraél nge mintabe mi too Israél a ye ve môte ya mvoñe jé be zambe Molok a ye foʼo wôéban: bôte ya si jé ba ye lume nye mekok . 
Amu ma fe ma ye telé môt ate asu dam ngame yat a ma ye vaa nye ayoñ Israél été amu a nga ve Molok wua ya bone bé mfaʼa ya ve vôme wom a nʼétyi mvin a ndamane fe jôé dam e nʼétyi. 
Nge bôte be too si éte ba viane dime mis mfaʼa môte a ve Molok wua ya bone bé a bo te wôé nye, 
mamien ma ye telé asu dam e ngame môt ate yat a nda bôte jé, a vaa nye Israél été ba be ba bese ba kañe Molok avalʼane émien.
Nge môt a ke yene bebiʼi bekôn nge bekobô mame ya melu ôsu a kañe bengunemelan ba be be, ma ye telé asu dam e ngame môt ate yat a vaa nye bôte bé été. 
Mia ye telé miabebien étyi a mia ye bo étyi amu me ne Nti e Zambe wônan. 
Mia ye baʼale metiñe mam a bo me: ma me ne Nti a nga tobe mia na mi bo ayoñ e nʼétyi.
Môt a yoʼé ésaa nge nyia a ye wôéban; amu a nga yoʼé ésaa nge nyia, a ye beʼe mekua ya awu dé émien.
Nge môt a bo mejian a minga a ne nluʼan, nge bo mejian a nga môt baa nye be too, fam ba minga mejian ba ye wôéban. 
Nge fam ja jôʼôbô nga ésaa a yene soé ésaa amu mboone te, fam éte a minga ate ba ye wôéban: metyi mab ma ye bulan e be bebien.  
Nge fam ja jôʼôbô mbome wé, bebaane ba ye wôéban amu be boya mfulʼénoñ a nji yian. Metyi mab ma ye bulan e be bebien. 
Nge fam ja jôʼôbô fame fok ane ba jôʼôbô minga, bebaane be boya jam e nʼangôndô; ba ye wôéban a metyi mab ma ye bulan e be bebien. 
Nge fam ja luʼu ngon a nyia ngon bebaane: mbia jame le: ba ye diʼi be belale e nduan, nalé mbia jam ate a ye bo te tabe ézezañe jenan. 
Nge fam ja jôʼôbô tit, ja ye wôéban, tite fe ja ye wôéban. 
Nge minga a subu tite bebé a jôʼôbô je, ba ye wôé minga a tit; ba ye wôéban bebaane a metyi mab ma ye bulan e be bebien.
Nge fam ja nyoñe kale jé ngon ésaa nge ngone nyia, a yene je soé a je ke é yene soé jé, jam ôsone le; ba ye nyoñe meleb e bôte bab be lôô: amu môt ate a nga yene soé kale jé, a ye beʼe adite mbeʼe ya mekua mé émien. 
Nge fam ja jôʼôbô minga a yene ngon a kuli soé jé, nge fam éte ja liti metyi ma kui minga ate éngengeñ, a minga ate a yene metyi, bebaane ba ye vas e zañe bôte bap. 
Wo ye bo te yene soé monyañe nyua nge soé ésoñgo: amu wo telé môte mia nye mi ne abialé soé. Bôte ba bo nalé ba ye beʼe adite mbeʼe ya mbia mboone wop. 
Nge môt a luʼu nga ndômenyañ, a kuliya soé ndômenyañ atan; bebaane ba ye beʼe adite mbeʼe ya abé dap: ba ye wu teke bon . 
Nge fam ja luʼu nga monyañ, nalé a ne mvin; a kuliya soé monyañ atan: ba ye bo teke bon .
Ajô te mia ye baʼale metiñe mam mese a minjôane miam a bo bie, éyoñe te si, e vôme ma kee mia na mi tabe, ja ye bo te yô mia. 
Mia ye bo te tôñe mimboon mi mame ya meyoñ ma ye titan ôsu vienan; amu be nga bo mam mete mese nde me nga vini me. 
Me nga jô mia na: Mia ye nyoñe si jab a ma ye ve mia je: si menyañ a wôé bia len: ma me ne Nti, e Zambe wônan, ma me nga kandé mia a meyoñ mevok. 
Mia ye ve nkandan e zañe betit be ne mfuban a ba be ne te mfuban , e zañe anon e ne te mfuban a di e ne mfuban , nalé mia ye bo te bo bôte benan be yené mvin amu betit, anon a jôm ése ja woñe si, mbie me nga tyili mia na bi ne mvin. 
Mia ye bo étyi asu dam, amu ma Nti, me nʼétyi; me nga kandé mia a meyoñ mevoʼo na mi bo vʼémbam.
Nge fam nge minga be bili fulu ya biʼi bekôn é too be be, nge nyô ya yene mame ya melu ôsu, ba ye wôéban; ba ye lume be mekok a metyi mab ma ye bulane be bebien.
Nti a nga jô Môze na: Kate bone bʼAron be ne betuni na: Ntuni a nji yiane ve émiene mvin a nnambane mbime môte wé. 
Vengevenge ve bôt be ne foʼo émbé: nyia, ésaa, mona fame wé, mona minga wé, monyañ, 
a kale jé é ngenan éndun é too nye bebé, éyoñ é ngenan te ke aluk; vʼane nguleya ve émiene mvin be kal éte. 
Ezezañ ya bôte bé, ntuni a bili ésaé ntebʼôsu; ajô te a nji yiane ve émiene mvin amu nalé a ye samele nye. 
Eyoñ awu e né, betuni be nji yiane sôté éfase nlô nge tyeñe zel e mefefele mebaé yʼanyu, nge tene mimbak e menyôle map. 
Ba ye bo étyi asu Zambe wob a bo te ndaman étyi ya jôé Zambe wop, amu mbe ba ve Nti mimvean mia diʼibane nduan, bidi bi Zambe wop: ajô te ba yiane bo étyi. 
Ba ye bo te luʼu minga ébamba nge nyô a maneya same, nalé fe ba ye bo te luʼu minga nnôm a te suu: amu ntuni a nʼétyi asu Zambe wé.  
Môt yʼIsraél ase a ye semé étyi ya betuni amu mbe ba liti ma bidi mia ve Zambe wônan; ajô te ntuni a ye bo étyi mfaʼa wé amu me nʼétyi, ma, Nti, me nga tobe Israél na a bo ayoñ e nʼétyi. 
Nge ngone ntuni ja samele ébien a mboon ébamba, a samele ésaa: ajô te ba ye diʼi nye nduan.
Ntuni nnen a ne évete betuni; a nga teléban étyi a ñwoʼone mbone môs a nga taté bisaé bié, a ne nguleya jaé mengômesan me nʼétyi, ajô te a nji yiane tabe nsoé nlô, nge nyabe mengômesane mé. 
A ye bo te subu mbime bebé; nge ve émiene mvin toʼo éyoñ ésaa nge nyia be wuya. 
A ye bo te kui atane ya vôme wom a nʼétyi, nge ndaman étyi ya e ndaa Zambe wé: amu a nga teléban étyi a mbon ba woʼo ya Zambe wé. Ma me ne Nti. 
A ye luʼu vʼéndune ngon. 
A ye bo te luʼu nkus nge minga be nga suu, nge minga ébamba nge nyô be maneya samele, ve a ye luʼu éndune ngone ya ayoñe dé. 
A za bi mvoñe bôt é ne te mfuban ézezañe bôte ya ayoñe dé: amu ma me ne Nti a telé nye étyi.
Ane Nti a nga kobô Môze a jô nye na: 
Kobôʼô Arone na: É miaé mi bôt mia zu, teke môt éziñ ya mvoñe jôé a bili éyem éziñe nyôl a ye bi nkañesane ya subu bebé ataʼa metunaʼa na a ve ma bidi biam. 
Teke ñyeyem éziñ wo ye nyoñeban ésaé éte: toʼo ndindim, mfeñke abo, nyô jôé dé é bili éyem éziñ nge na abo, wo, jôm jia yʼété é ne ayab a lôte ji évok. 
Nyô abo nge wo bi ne mbuʼan; 
Nyô a ne akule mvus nge ôwuluwula, nyô a kone mis, nyô a kone mintyañ, nyô a kone mebata nyôl, nge nyô a ne miak . 
Te ke wua ya mvoñe bôte ntuni Aron a bili éyem éziñe nyôl a ye subu ataʼa metunaʼa bebé na a ve Nti mimvean mia diʼibane nduan; amu a bili éyem éziñ, nde a nji bi nkañesane ya bo bisaé ntuni a yiane bo. 
A ne nguleya di metunaʼa me ne ma mvean, nalé fe bidi bia dañ étyi a bi bi nʼétyi. 
Vʼamu a ne ñyeyem, a ye bo te subu bebé éndelé é tyele e zañe nda yʼétyi, nge subu a kui ataʼa metunaʼa. A nji yiane ndaman étyi ya nda jam é nʼétyi amu me ne Nti a ma ma telé betuni étyi na be bo mʼésaé. 
Ane Môze a nga kalane Aron mejô mete, e bone bé a bone bʼIsraél bese.
Ane Nti a nga kobô Môze a jô nye na: 
Kobôʼô Aron a bone bé na be bo te nambe mimvean mi nʼétyi ya jôé dam: ma me ne Nti.
Jôʼô be na: É miaé mia zu, nge môt éziñe ya nda bôte betuni a ye subu bebé a mimvean mi nʼétyi bone bʼIsraél ba ve Nti a too te mfuban , ba ye vaa nye te beta bo ésaé jam Ma me ne Nti.  
Môt ase ya mvoñ Aron a kone zam nge menyôlôk, a ye bo te di mimvean mi nʼétyi akekui a ntoo mfuban . Avale te fe e né mfaʼa nyô a nambe môt a ne mbilane mvin amu nnambane mbim, a nyô meyôm me nga kui atan.  
Môt a ye nambe jôm ja nyiʼitan a ntoo mvin, nge nambe môt a beʼe nsem wo selan, aval ese nsem ôte ô né 
môt ate a ye tabe te mfuban a kui mamengôʼé; a ye bo te di mimvean mi nʼétyi, ve a ye wobane mendim. 
Eyoñe jôb e dimiya, a ye bo mfuban , a éyoñe te a ye di mimvean mi nʼétyi, amu bidi bié le. 
A ye bo te di tit ja te wu ntui, nge mbilize amu é za ve nye mvin: ma me ne Nti.
Betuni ba yiane bo e jam ma bendé be, toʼo ajô mam bidi. Nge ba ndaman étyi ya bidi, ba ye wu. Ma me ne Nti. A ma ma telé be étyi ésaé jam été.
Môt ase a nji bo ntuni a se nguleya di mvean ô nʼétyi. E môt a ne nneñ be ntuni , a nyô a saé asu maʼan be nye ba ye bo te di mvean ô nʼétyi. 
Ve mbo ésaé ntuni a nga kus a moné a ne ngul ya di, nalé fe nyô a nga bialé e nda jé été; bebaane ba ye di bidi bié. 
E ngone ntuni é nga luʼu môt a nji bo ntuni , a ye bo te di ngab be nga kandé e mimvean mi nʼétyi été. 
Ve ngone ntuni é ne nliʼane nkus nge na be nga suu te mon, é bulane bʼésaa aval ane melu a nga too mongô, é ne ngul ya di bidi bi ésaa. Ve nyô a nji bo ntuni a se ngul ya di.
Nge môt a di mvean ô nʼétyi e fuʼan, a ye yaʼane ntuni e tañe mvean wo yiane kui a bete fe ngabe tane ya tañ éte. 
Betuni ba ye bo te ndaman étyi ya mimvean mi nʼétyi e mie bone bʼIsraél be nga kandé asu Nti.
Nge ba di mie éyoñ be nji bo nkômesan, be betéya bone bʼIsraél étom bitul a nje ja sili nkôman. Ma me ne Nti, a ma ma telé betuni étyi ésaé jam été.
Ane Nti a nga kobô Môze a jô na: 
Kobôʼô Aron, bone bé a bone bʼIsraél bese a jô be na: Môt ase ya nda Israél, nge mintabe yʼIsraél a ye ve Nti mimvean mia diʼibane ngumba, mi too jôm émien a nga tiñeti, nge jôm a ve ane nleme wé ôbien wo kômbô, 
a ye nyoñe nnôm a ne teke ayeñ e benyak, e bitoñ mintômba a bitoñe bikela été, éyoñe te ma ye bo nye mvaé.
Mia ye bo te ve étyiʼa é bili éyem éziñ amu ma ye bo te kañese je asu denan.
Nge môt a ve Nti éyeme ya beta mbam nge mone mbam ane mveane ya nlatane ngbwa, amu a tôé jam a nga tiñeti nge na a bo ane nleme wé ôbien wo kômbô, ja yiane bo mvoʼé ne selem, éyoñe te ja ye nyoñebane mvoʼé . 
Mia ye bo te ve éyeme é too ndim, mbuʼane vôm éziñ, ébuʼa ntyiʼan, é beʼe étut, é kone zamengôla nge bikôbaʼa, mia ye bo te ve je ane mvean wo diʼibane nduan asu Nti ataʼa metunaʼa yôp. 
Nge tit éziñ: nyak, ntômba nge ékela é bili éyem éziñ, nge na bibuʼa bié biziñ bi nji yaé ane da yian, be ne ve je ane mvean nlem ôbien wo kômbô, ve saa ane mveane ya tôé ntiñetan. 
Mi nji yiane ve Nti tit mimbañ mi abin mi ne nkoʼon, ntyaʼan, ntéan nge ntyiʼan, a mia ye bo te tube betite miak avale te e si jenan. 
A te kusane avale betite te e mo bikuu a ve ma be, ma, e Zambe wônan, ane bityiʼa . Mvaan be nga vaa be bibuʼa ya nyôl wo futi be e ngabe betit be mbili ayeñ, ajô te me se fe nguleya kañese éyoñ mia ve ma be.
Ane Nti a nga kobô Môze a jô nye na: 
Éyoñe mone nyak, ntômba nge ékela a ndôme bialé, a yiane nyiñe fefele nyia tañe ngume sondô. Ataté môse muame, ma kañese na be ve ma nye ane mvean wo diʼibane nduan. 
Ve mi nji yiane wôé ngale nyak, ngale ntômba nge ngale ékela baa mon môse wua. 
Eyoñe mia ve Nti étyiʼa ya mvean akéva, mia ye ve je avale da yiane na é nyoñebane mvoʼé .
Ja ye diban e môs ôbien ja te veban; mia ye di je jôm te kui mametyé: ma me ne Nti.
Mia ye baʼale mebendé mam a bo me: ma me ne Nti.
Mia ye bo te ndaman étyi ya jôé dam é nʼétyi, nalé ma ye bo étyi e bone bʼIsraél été: ma me ne Nti a nga tobe mia mi bo ayoñ e nʼétyi. 
A me nga vaa mia si yʼEjipte na me bo e Zambe wônan: ma me ne Nti.
Nti a nga kobô Môze a jô na: 
Kobôʼô bone bʼIsraél a jô be na: Mebôʼô me Nti mia ye kate foé na me ne mimfufub minloon, me too mebôʼô mam me ne ntelan mme ma: 
Esaé ja ye bobane môse misaman, ve môse zamgbwale ô ne Sabat asu awoʼon, mfufube nloon, mia ye bo teke bo ésaé éziñ amu ô ne môse sabat asu Nti e mevôm mese mi too.
Mana me ne mebôʼô me Nti, mimfufube minloon mia ye kalane foé éyoñ ja yian. 
Eyoñe ngon ôsu ya mbu é ntoo melu awôm a menyin, Pak é ne ataté mamengôʼé. 
Môs awômô a tane ya ngon éte wo ye bo atataʼa abôʼô ya belet é ne te mvusan. 
Môs ôsu ya sondô ate wo ye bo mia môse mfufube nsulaʼane, mia ye bo te bo ésaé éziñ a mo. 
Mia ye ve Nti mimvean mia diʼibane nduan tañe melu zamgbwal; môse zamgbwale wo ye bo môse mfufube nsulaʼane: mia ye bo te bo ésaé éziñ a mo.
Ane Nti a nga kobô Môze a jô na: 
Kobôʼô bone bʼIsraél a jô be na: Éyoñe mi kuiya e si ma ve mia a kôane bidi yʼété, mia ye zuu mbome wua ya bembômô bidi benan be ntuni . 
Ntuni a ye bo mbome te ndeñekolô asu Nti na ô nyoñeban mia, valé sabat a liʼiya alu da. 
Môs ôte ôbien ñwô mia ye ve Nti mimvean mia diʼibane ngumba: étoñe ntômba é ntoo mbu wua é too fe mvoʼé ne selem. 
Mia ye fe ve mvean wo tôñe valé ñwô wo diʼibane nduan ô too mbamba menyum be Nti: kili avut ésaman mfuʼan a mbon, nalé fe lita woone jia a étun. 
Mia ye bo te di toʼo belet, toʼo nkôt nge zôzô fes éziñ akekui môs ôte ôbien, wu mia ye zuu mvean e be Nti wônan: atiñe ya éyoñ ése asu miaé mienan e mevôm menan mese mia ye tabe nde le.
Mia ye lañe mingum mi sondô zamgbwal ataté éyoñe sabat a lôteya alu da, e môse mi nga zuu mbome bidi bembômô . 
Mia ye lañe môse mewôm metan a kui sabat zamgbwale éyoñ a lôteya alu da, môs ôte mia ye zu ve Nti mfefé mvean ô too avut. 
Mia ye soo belet ébaé ya ve ma e menda menan. Ba ye yame belet ése yʼété a kili avut éla, jôm ja vusu é too fʼété: mvean ôte wo ye so e bembômô be ne asu Nti. 
E belet ébaé nyôna yôp, mia ye fe ve Nti mimvean mia diʼibane ngumba avale di: Bitoñ mintômba bi ne mbu wua a mvoʼé ne selem zamgbwal, étoñe nnôme nyak a beyôm bikela bebaé nalé fe mvean avut a woon bi bo mimvean ba diʼi nduan mi too mbamba menyum e be Nti. 
Mia ye fe ve nnôm ékela wua asu metunaʼa ya njaman abé, a bitoñ mintômba bibaé bi ne mbu wua asu metunaʼa ya nlatane ngbwa. 
Belet ébaé, nnôm ékela a bitoñ mintômba bibaé; ntuni a ye bo biôm bite bise ndeñkolô asu Nti. Bia ye teléban étyi mfaʼa Nti, a bia ye suʼulane bo biôme ya ngabe ntuni . 
Môs ôte ôbien, mia ye miase foé ya mfufube nloon. Mia ye bo teke bo ésaé éziñ a mo: atiñe ya éyoñ ése e menda menan mese asu miaé mienan mise nde le. 
Eyoñe mia kôane bidi ya si jenan, wo ye liʼi vôm éziñ ya afube dôé teke kôane bidi yʼété; wo ye bo fe teke kôane jôm ése ja liʼi e mvuse jôé éyoñ ya nkôane bidi: Wo ye liʼi je asu éngôngole môt a ntabe .
Ane Nti a nga kobô Môze a jô na: 
Kobôʼô bone bʼIsraél a jô be na: E ngone zamgbwale é too alu da, e môs ôsu ya ngone zamgbwale wo ye bo mia awoʼon, môse ya simesan, wu ya beta mevak, môse mfufube nloon. 
Mia ye bo te bo ésaé éziñ a mo, a mia ye ve Nti mimvean mia diʼibane nduan.
Ane Nti a nga kobô Môze a jô na:
E môse awômô ya ngone zamgbwale wo ye bo môse njaman minsem, mia ye sulan mfufube nsulaʼan, mia ye tyi bidi a ve Nti mimvean mia diʼibane nduan. 
Mia ye bo te bo ésaé éziñ a mo môs ôte, amu ô ne môse njaman minsem, e môse ba ye bulu mia minsem asu Nti, e Zambe wônan. 
E môt ase a ye bo te tyi bidi, ba ye vaa nye e zañe bôte bé. 
E môt ase a ye bo ésaé éziñ môs ôte, mamien ma ye wôé nye e zañe bôte bé. 
Mia ye bo te bo ésaé éziñ: atiñe ya éyoñ ése asu miaé mienan mise e mevôm mese mi too nde le. 
Mia ye bo môs ôte môs awoʼon ane sabat , mia ye tyi bidi. Mia ye baʼale awoʼone sabat te ataté mamengôʼé ya ngon melu ébul a kui mamengôʼé ya môs wo tôñe valé.
Ane Nti a nga kobô Môze a jô nye na: 
Kobôʼô bone bʼIsraél a jô be na: Abôʼô bibem da ye taté ngone zamgbwale é too melu awôm a metan. Abôʼô te da ye jemban tañe melu zamgbwal asu dam. 
E môs ôsu mia ye sulan asu mfufube nloon; mia ye bo te bo ésaé éziñ a mo. 
Mia ye ve Nti mimvean mia diʼibane nduan tañe melu zamgbwal. E môse muame, mia ye sulan asu mfufube nloon a ve Nti mimvean mia diʼibane nduan; Abôʼô da ye bo anen: teke ésaé éziñ ya a mo mia ye bo. 
Eyoñe beta mebôʼô me Nti mete, mia ye sulane na mi kañe ma, mi ve ma mimvean mia diʼibane nduan mi too mi mia diʼibane ngumba, mi ve fe ma mimvean ya mefup, nge metunaʼa ya nlatane ngbwa a woon, aval ane mam ya môs ôsu me ne ntelan. 
Mia ye fe baʼale besabat be Nti, te lañe biôm mia ye kômbô ve ma, nge mintiñetane mienan, nalé fe mimvean ane nlem wo kômbô mia ye ve Nti.
Môs awôm a tane ya ngone zamgbwale, éyoñ mi maneya kôan bibuma ya si, mia ye bo Nti abôk tañe melu zamgbwal. Môs ôsu wo ye bo awoʼon, môse muame fe wo ye bo awoʼon. 
Môs ôsu, mia ye nyoñe bibuma bilé bi ne abeñ, mintem melen, mebui bilé me bili abui mekaé, a bone bʼaziziʼi bilé ya mfôm asôé. Mia ye vak asu Nti, e Zambe wônan tañe melu zamgbwal. 
Mbu ôse mia ye jem abôʼô te asu Nti tañe melu zamgbwal. Atiñe ya éyoñ ése asu miaé mienan nde le: mia ye jem abôʼô te e ngone zamgbwale, 
mia ye tabe bibem tañe melu zamgbwal; bebialébialé bese yʼIsraél ba ye tabe bibem, 
éyoñe te mvoñe bôte jenan ja ye yeme na me nga toé bone bʼIsraél e bibem, a koé na me vaya be Ejipte: ma me ne Nti e Zambe wônan. 
Ane Môze a nga kate mam mese ma fombô mebôʼô me Nti e be bone bʼIsraél.
Ane Nti a nga kobô Môze a jô na: 
Bendéʼé bone bʼIsraél na be zuu wo mbon ôlive a ne ntyaʼan ô too mfuban abui asu ébeʼe belambe, nalé belambe ba ye yôñ éyoñ ése. 
Aron a ye telé ébeʼe belambe e nda éndelé bendôbaʼan, asu éndelé ja solé éwolo yʼélat; belambe ba ye yôñ ataté mamengôʼé a kui mametyé ôsu viam. Atiñe ya éyoñ ése nde le asu miaé mienan mise. 
Aron a ye telé belambe ôsu viam, ébeʼe belambe é ne nkôman a nya or yôp, nalé ba ye yôñ melu mese.
Ane Nti a nga jô Môze na: Nyoñe nteʼan avut a yame belet é ne njiñelete awôm a ébaé, jia ése yʼété é too kili ésaman. 
Wo ye bôé je minnoñ mibaé ôsu viam, e tawôlô nya or yôp, nnoñ ôse belet ésaman. 
E nnoñe belet ôse yôp, wo ye bôé bifuse meyemete mʼélé ma nyume mvaé a diʼi bie éjiane belet bi bo jôme ya simesan ba diʼi nduan ôsu Nti. 
E môse sabat ôse, ba ye bôé mevale me belet mete ôsu viam, a bone bʼIsraél be ne ntindan ya bo nalé éyoñ ése. 
Belet éte ja ye bo nyô Aron a bone bé ba ye di e vôm a ne étyi, amu ja ye bo be e mvean ô nʼétua étyi ézezañe mimveane mia diʼibane nduan ôsu Nti. Ngab éte é nʼénjab éyoñ ése.
Môs éziñ ntañete ô nga boban e minkan e zañe môte yʼIsraél a mona môte yʼEjipte a nga biaé baa ngon yʼIsraél jôé na Kelômit, ngone Dibri ya ayoñe Dan, a nye a nga zu tabe Israél. 
E mone ngone yʼIsraél nyô a nga kobô jôé Zambe ébiasé a yoʼé de. Nde be nga zuu nye be Môze. 
Be nga kee nye e vôm ba tuʼa baʼale nye, be yangeʼe a kui éyoñ Nti Emien a toteya meleb ma yiane nye.
Ane Nti a nga kobô Môze na: 
Kuliʼi nkobô ébiasé ate atan, ba bese be nga wôk ane a kobô ba ye beté mo map e nlô wé, a bôte bevoʼo bese ba ye lume nye mekok .  
Wo ye kobô bone bʼIsraél na: Môt ase a ye ta Zambe wé, a ye beʼe mekua yʼabé dé. 
Môt a ye kobô jôé Nti ébiasé a ye wôéban: bôte bese ba ye lume nye mekok; toʼo a ne ntabe nge bialébialé, a ye foʼo wu amu a nga kobô jôé Zambe ébiasé. 
Môt a wôé môte mbok nye fe a ye wôéban. 
Môt a wôé éyeme môte mbok a ye ve éfe é vee. 
Nyô a balé e môte mboʼ aveñ, ba ye fe balé nye aval aveñe te. 
Mbuʼan wo tañe mbuʼan, dis da tañe dis, asôñ da tañ asôñ; ba ye bulane nye aval abé a nga bo môte mbok.
Môt a wôé éyem a ye bulan éfe, ve nyô a wôé môt a ye fe wôéban. 
Ntabe a bialébialé ba ye wulu a nkobe metiñe wua amu ma me ne Nti e Zambe wônan. 
Nde Môze a nga kobô bone bʼIsraél; ane be nga kuli nkobô ébiasé ate e minkan atan a lume nye mekok . Nalé bone bʼIsraél be nga bo ane Nti a nga bendé Môze.
Ane Nti a nga kobô Môze e nkôle Sinayi a jô na: 
Kobôʼô bone bʼIsraél a jô be na: Éyoñe mia ye nyiin e si ma ye ve mia, mia ye jôʼé si é woʼon nté éziñ amu ma. 
Tañe mimbu misaman mia ye bé mefube menan, tañe mimbu misaman, mia ye fe sebe ndiʼi woone ya mefube menan a faté bibuma yʼété. 
Ve mbu zamgbwale ô ne sabat , awoʼon e ne ngumba asu si, sabat mfaʼa Nti: wo ye bo te bé afube dôé, nge sebe afube ndiʼi woone dôé. 
Wo ye bo te kôan bidi bia faa bibien e bekusa bôé, nge tyiʼi bisanté bibuma ya afube ndiʼi woone dôé e ne te nseban: amu mbu ôte wo ye bo mbu awoʼon e ne ngumba asu si. 
Amu awoʼone si ja ye bi da ye bo mia na mi bi jôme ya di: Womien, mbo ésaé wôé a ne fam, nyô a ne minga, mbo ésaé a nyoñe maʼan a beyeñ be too be wo. 
Biôm bise bia yô si éte bia ye fe bo bidi asu mimbam biyeme miôé a betite ya si jôé.
Mia ye jôʼé mimbu zamgbwal tañe biyoñ zamgbwal mi lôt, nalé a ne na mimbu mewôm menyin a ébu, 
wôna e môs awômô ya ngone zamgbwale wo ye bo môse ba bulu minsem, ajô te mia ye loñe toñ a ayenga aval ane si jenan ése ja ye wôk. 
Nalé ate mia ye telé mbu mewôm metane étyi a bôte bese ya si ba ye nyoñ éto fili jap. Mia ye yôlé mbu te jôé na mbu mefôn. Eyoñe te, môt ase ya be mia a ye bo ngul ya bulan e nda bôte jé a nyoñe mesi mé. 
Mbu mewôm metane wo ye bo mia mbu mefôn, mia ye bo te bé jôm, nge kôane jôm é nga faa mefub te na é nga béban, a mia ye bo te faté bibuma ya afube ndiʼi woon é ne te nseban. 
Amu mbu mefône le: mia ye yene wô étyi. Mia ye di bidi mefube mebien ma ye yô. 
Mbu ôte, môt ase a ye bulane nyoñe mesi mé. 
Nge mia kuane monyoñe jôm éziñ, nge kuse jôm éziñ e mo mé, te litane nye njuk. 
Eyoñ mia ye kus nge kuan, mia yiane simesan mimbu mi lôteya, ataté mbu mefôn ô nga suʼulan, a fombô fe mimbu ya kôane bidi mi liʼiya a kui mbu mefôn wo zu. 
Tañe nkuan ja ye bet nge mimbu mi ngenan abui a kui mbu mefôn yʼôsu; a tañe nkuan ja ye sis nge mimbu mite mi liʼiya tyôtyoé. Amu tañe biyoñ ya nkôane bidi nje ba kuan. 
Môt éziñ ya be mia a ye bo te dian e môte mbok, a wo ye ko Zambe wôé woñ, amu me ne Nti e Zambe wônan.
Boʼon ane metiñe mam ma jô a tukaʼa baʼalan miñyeʼelan mia so be ma, éyoñe te mia ye nyiñ teke woñ éziñ e si éte: 
Si ja ye yô bidi bié, mia ye di a jaé a mia ye tabe été teke woñ éziñ e nlem . 
Nge mia sili miabebiene na mbu zamgbwale ôse bia ye di jé amu bi nji bi nkañesane ya bé nge kôane bidi ya mefube mangan, 
yemane na ma ye botane mia mbu samane na ô yô bidi mi ne belane bie tañe mimbu mila. 
Mia ye beta bé bidi mbu muame, ve mbu ôte mia ye nyiñ a bidi mi nga kôan mbu samane; mia ye nyiñ a minnôme bidi mite a kui mbu ébulu, mbu mia ye kôane bidi ya mbu muame. 
Ba ye bo te kuane si akuanakuan, amu si é nʼénjam, amu mi ne e vôme wom ane mintabe a ane beyeñ. 
Ajô te e si ése ma ye ve mia, atiñe da ve nkañesane ya beta kôté éfuse si be nga kuan da ye veban.
Nge monyoñ a ntoo azoé a a kuan éfuse ya si jé, môt a bili nkañesan ya kôté, nalé a ne na évuvuman ja dañe nye bebé, a ye zu kôté éfuse si monyañ a nga kuan. 
Nge môt a nji bi môt a yiane kôté éfuse si jé, vʼémien a yene mezene ya kôté je, 
a ye lañe mimbu ataté éyoñ a nga kuane si, e tañe moné ja yian a mimbu mi liʼiya a kui mbu mefôn nje a ye bulane môt a nga kus éfuse si, a émien a ye bulane nyoñe je. 
Nge a bo te bi mezene ya kôté éfuse si jé, éfuse si a nga kuan ja ye bo jôme môt a nga kuse je a kui mbu mefôn, e mvuse éte nje môt a nga kuane si a ye bulane nyoñe je. 
Nge môt a kuane nda ya tison é ne mbômaʼan a mimfin, a ye bi ngule ya kôté je éyoñe ngume mbu ô lôteya, ataté môs a nga kuane je; ngule ya kôté nda ja ye tabe ngume mbu. 
Ve nge nda éte, nyô é ne tison é ne mbômaʼan a mimfin ja bo te kôtéban te na ngume mbu ô kpwaan, nda éte ja ye bo nyô môt a nga kuse je a bôte ya mvoñe bôte jé. Ja ye bo te kôlô e mo mab e mbu mefôn. 
Menda ya minlam mi nji bo mbômaʼan a mimfin ma ye bo aval ane bifuse mesi ya si éte; be ne ngul ya kôté me éyoñ ése, a dañedañe na ma ye vas e mo me môt a nga kuse me e mbu mefôn. 
Belévit be bili ngule ya kôté menda ya bitisone biab éyoñ ése. 
Toʼo e mone Lévite mbok nye a nga kuse nda jia yʼété, ja ye bulane bo e ndaa môt émien a ne je e mbu mefôn amu menda mete étam mme me ne ngab Belévit be bili ézezañe bone bʼIsraél. 
Be se ngul ya kuane mefub me ne mefôla ma bômane bitisone biab amu me ne mefube mab nnôm éto.
Nge monyoñ a kuiya azoé e fefele jôé a biôme ya nyiñe bie bi nga jemban, wo ye volô nye toʼo a ne ntabe nge nneñ, nalé mia nye mia ye nyiñ. 
Wo ye bo te sili nye nsenge ngʼabet, amu wo ye ko e Zambe wôé woñ, a mia monyoñ mia ye ke ôsu a tabe vôme wua. 
Wo ye bo te kôlé nye moné a nsenge nge kôlé nye bidi biôé ô siliʼi nye abet. 
Ma me ne Nti, e Zambe wôé a nga soo mia si yʼEjipte, a ve mia si ya Kanaan na me bo e Zambe wônan.
Nge monyoñ a ntoo nzôzoé e fefele jôé a a kañese kuan émien be wo ane mbo ésaé, wo ye bo te ve nye bisaé bi ôlo . 
A ye tabe be wo ane mbo ésaé a nyoñe maʼan, aval ane nneñ; a ye saane wo a kui e mbu mefôn. 
Eyoñe te a ye kôlô be wo, émien a bone bé, a a ye bulan e nda bôte jé, éliʼi bʼésaa bé. 
Amu be ne bebo bisaé bam me nga vaa si yʼEjipte. Ba ye bo te kuane be ane ba kuan alo. 
Wo ye bo te belane nye a njet ése, ve wo ye ko Zambe wôé woñ. 
Wo ye nyoñ ôlo a mbo ésaé minga wé e be meyoñ ma bômane mia: é nne mia ye kus ôlo a mbo ésaé minga wé e be be. 
Mi ne fe kuse be be soʼo e be bone bikule bi nga zu tabe si jenan, nge so meyoñ me ne e si jenan me téʼé be be: ba ye bo jôme jenan. 
Eyoñ mi wuya, mia ye liʼi be ane élik e be bone benan; mia ye baʼale be ane belo nnôm éto. Ve mfaʼa bobenyoñ, bone bʼIsraél, môt éziñ ya be mia a ye bo te tibi monyañe yôb a njet ése.
Nge ntabe , nge nneñ a too e nda jôé a bili akum a monyoñe wôé ki a kui azoé e fefele jé a kuan émien e be ntabe ate nge e be nneñ a too e nda jôé, nge e be môte mfe ya ayoñe ntabe ate, 
monyoñ ate a ne ngul ya kôtéban éyoñ be maneya kuse nye. Wua ya bobenyañ a ne ngul ya kôté nye. 
Ndômenyañ nge mona ndômenyañ, nge wua ya bivuvuman bia dañe nye bebé, a ne ngul ya kôté nye. Nge a bi mezen, a ne fe ngul ya kôté émien. 
Eyoñe te ba môt a nga kuse nye ba ye lañ ataté mbu a nga kuan émien a kui mbu mefôn. Tañe moné a ye yaʼan ja ye luʼan a tañe mimbu é liʼiya a kui mbu mefôn. Tañe moné ya mbu ôse ja ye bo ane nyô ba yaʼane mbo ésaé.
Nge mimbu mi ngenan abui, a ye bulane beta ngabe ya tañ be nga kuse nye. 
Ve nge mimbu mi liʼiya tyôtyoé a kui mbu mefôn, éyoñe te a ye bo tañ, a a ye bulan, asu ngôtô wé, tañe ja yian a mimbu mite. 
Nté ôse a ngenan a too e be môt a nga kuse nye, masa wé a ye belane nye ane mbo ésaé a nyoñe maʼan, a te kañese na masa ate a tibili nye a njet mise môé me lôô. 
Ve nge a bo te kôtéban a zene jia ya mezene ma, a ye kôlô e mbu mefôn, émien a bone bé.
Amu bone bʼIsraél be ne bebo bisaé bam, bebo bisaé bam me nga vaa si yʼEjipte: ma me ne Nti e Zambe wônan.
Te boone miabebien bengunemelan, nalé fe te telan éveʼelaʼa éziñ é ne nkpwelan e mfaʼa wônan, nge akôn, a mia ye bo te telé éveʼelaʼa akoʼo éziñ e si jenan a kute meboñe si na mia kañe je: amu ma me ne Nti e Zambe wônan. 
Mia ye baʼale besabate bam a mia ye semé vôme wom a nʼétyi: ma me ne Nti.
Nge mia baʼale metiñe mam a baʼale fe mebendé mam a bo me, 
ma ye ve mia mveñ éyoñ ja yian, si ja ye yô bidi bié, a bilé ya fé bia ye wum bibuma biap.
Ntyaʼane bidi wônan wo ye kui éyoñe ya mmiatan bibuma, a mmiatane bibuma wo ye kui éyoñe ya mmiasane mvoñ; mia ye di bidi a jaé, a mia ye tabe si jenan teke jôm ja tyelé mia minleme yôp. 
Ma ye futi mvoʼé e si jenan, mia ye ke ôyo teke môt a ndeñele mia; ma ye jaa betit be nʼayok e si jenan, a bita bia ye bo momo e si jenan. 
Besiñe benan ba ye mate mia a ba ye ku a meyo me nkpwaté mekoñ ôsu vienan.
Bôte betane ya be mia ba ye titane bôte ntet, a bôte ntete ya be mia ba ye titane bôte toyini awôm, a besiñe benan ba ye ku a nkpwaté mekôn ôsu vienan. 
Ma ye kôñelane be mia a bo na mi fôé, ma ye bo mia abui a baʼale élat bia be mia. 
Mia ye di bidi mi kôaneya ayap, a mia ye tyendé minnôm bidi a mimfefé. 
Ma ye bo étabaʼa jam e zañe jenan a nleme wom wo ye bo te wôʼô mia abé . 
Ma ye wulu e zañe jenan a bo e Zambe wônan a mia e bôte bam. 
Ma me ne Nti e Zambe wônan a nga vaa mia si yʼEjipte mi bo te beta bo belo bap. Me nga mane tii mengataʼa ya ébôñeté jenan a bo na mi wulu minlô mi tele.
Ve nge mia bo te wôk a te bo mebendé mam mese, 
nge mia ben memvinda mam a nge nleme wônan wo vini minjôane miam a bo te bo mebendé mam a tyam élate jam, 
avale di nde ñhe ma ye bo: ma ye wosane mia a éndeñelaʼa: awu, ôkone tit; nalé mise menan ma ye ndaman a minleme mienan mia ye bok; mia ye miase mvoñ e zesé amu besiñe benan mbe ba ye je mane min. 
Ma ye kôñelane mia asu dam e ngame yat a besiñe benan ba ye bôme mia ôsu vienan; ba ba siñe mia ba ye bebe mia minlô yôp, a mia ye mate teke môt a titane mia.
Ve nge a kui éyoñe te mi nji wôʼô ma, ma ye ve mia meleb a lôte biyoñe zamgbwal amu minseme mienan. 
Ma ye buʼu mebune ya ngule jenan, ma ye bo yôbe denan ayet ane étyé a si jenan aval ane mvot.  
Ngule jenan ja ye man e zesé, si jenan ja ye bo te fe yô bidi, a bilé ya si teke fe wume bibuma.
Nge mia bo ma ntib a bo te wôʼô ma, ma ye bibi mia a lôte biyoñe zamgbwal aval ane minseme mienan mi né. 
Ma ye lôme betite ya fé be ne ayok be wôé bone benan a jiane mimbam biyeme mienan a liʼi mia ve tyôtyoé; mezene menan ma ye bo bilik. 
Ve nge, akôsa bo nalé, mi nji kômbô na me lebe mia, ve viane ke ôsu a bo ntib, 
ma fe ma ye bo mia ntib a ma ye bibi mia a lôte biyoñe zamgbwal amu minseme mienan.
Nkpwaté mekôn wo kun élate jam wo ye vii mia yôp; éyoñ mia ye tube bitisone bienan, ma ye lôme bim ézezañe jenan, a mia ye ku e mo besiñe benan. 
Eyoñe ma ye kuli mia zaé, binga awôm ba ye yame belet jenan e mbum wua a soo je é too anyenyam avale mia ye di ve teke jaé.
Ve nge, akôsa bo nalé, mi nji wôʼô ma, ve viane ke ôsu a bo ma ntip, 
ma fe ma ye bo mia ntib a ayoʼo ese a ve mia meleb a lôte biyoñe zamgbwal amu minseme mienan. 
Mia ye di minsône mi bobefame benan a minsône mi bobebinga benan. 
Ma ye tyame bito bienan ya bikôndôʼô yôb a tyame bengunemelane benane ya zambe jôp, a vise mimbime mienan e mimbim bengunemelane benane yôp, a nleme wom wo ye vini mia abé . 
Bitisone bienan bia ye bo ne sangaññ a mevôme menan ya nkañan ma ye bo ve si si, a ma ye bo te beta vebe mbamba ényume ya mimboone mienan. 
Mamien ma ye sa si jenan, nalé besiñe benan ba ye tabe été ba ye bo feʼe ne vema. 
Ma ye mialane mia e meyoñ été a nkpwaté mekôn wo ye zu mia mvus. Si jenan ja ye bo élik avale fe ane bitisone bienan. 
Eyoñe te si jenan ja ye bi awoʼon nté ôse ja ye bo élik, a mia ki mi ntoo mesi besiñe benan: si ja ye woʼon a bi avaʼa ya besabate bé. 
Nté ôse si ja ye bo ne sangaññ, ja ye bi awoʼon é nji ke tame bi éyoñe ya besabate benan. 
E bôt ba ke ôsu a nyiñ e mesi besiñe bap, ma ye jalé minleme miab a biyebe. Ba ye tube zesé éduñ ôkaé évuñulu ja fôʼô; ba ye mate ane ba mate nsiñ a bili nkpwaté mekôn, a ba ye ku teke na môt éziñ a titane be. 
Bôt ba ye ku ba bevoʼo yôb ane éyoñe bôt ba tub ôsu nkpwaté mekôn teke na ba titane be. Mia ye bo te tebe ôsu besiñe benan. 
Mia ye mane wu ézezañe meyoñ ma ye kee mia minkôm a si besiñe benan ja ye mine mia. 
E bôte ya be mia ba ye nyiñ ba ye wu amu minseme miab.
Ba ye meme bikobe biab a bi bʼésaa bap, melo be nga bo mfaʼa wom a ntip be nga bo ma. 
Ma fe ma ye bo be ntib a kee be si besiñe bap. Eyoñe te minleme miab mi ne melo mia ye sili mibiene si. A ba ye yaʼane mvôla ya bikobe biap. 
Ma ye simesan élat me nga bo a Yakob, ma ye simesan élat me nga bo a Izak a élat me nga bo a Abraham, a ma ye simesan e ngakaʼa me nga bo mfaʼa ya si. 
Ba ye liʼi si a si ja ye vak a besabate bé, nté bôt ba ye bo momo été; ba ye yaʼane mvôla ya bikobe biab amu be nga bene minjôane miam a minleme miab mi nga yene memvinda mam abé . 
Vʼéyoñ ba ye tabe si besiñe bap, ma ye bo teke bene be a ma ye bo teke vini be a kui vôme ya jiane be, vôme ya tyam élate bia be be, amu me ne Nti e Zambe wop. 
Amu nyiane wop, ma ye simesan élat me nga bo a bimvame biap, ji me nga vaa be si yʼEjipte meyoñ bikuu me lôô na me ne e Zambe wop: ma me ne Nti. 
Mevinda, minjôan a metiñe Nti a nga telé e zañe jé a bone bʼIsraél e nkôle Sinayi a anyu Môze mme le.
Ane Nti a nga kobô Môze a jô na: 
Kobôʼô bon bʼIsraél na, éyoñ môt éziñ a tôé atiñ ya mveane ngume môt a nga tiñeti Nti, ngôtô yʼété a ne ngul ya boban a mveane tañ moné ane fôʼô môt ate é né. 
Metañe mete me ne avale di: E bôt be ne ataté mimbu mewôm mebaé, a kui mewôm mesaman, tañe jab é ne minsañ mi argent mewôm metan, avale fame jia ja kui e vôme wom a nʼétyi. 
Nge môt ate a ne minga, tañ ja ye bo minsañ mi argent mewôm mela. 
Ataté mimbu mitan a kui mewôm mebaé, monafam a ye kui minsañ mi argent mewôm mebaé, monaminga ki minsañ mi argent awôm. 
Ataté ngone jia, a kui mimbu mitan, monafam a ye kui minsañ mi argent mitan, monaminga ki minsañ mi argent mila. 
Ataté mimbu mewôm mesaman a ke ôsu, fam ja ye kui minsañ mi argent awôm a mitan, minga ki minsañ mi argent awôm. 
Nge môt a nga tiñeti mvean a ne azoé ya yaʼane tañ ja yian, ba ye zu liti ntuni môt a yiane veban, a ntuni a ye fas e tañe môt ate a yiane kui. Ntuni a ye fase tañ éte a fombôʼô e fôʼô môt a nga tiñeti mvean a bili.
Nge ntiñetan ô ne betit be ne ngul ya veban e be Nti, tit ése ba ye ve Nti ja ye bo jôm é nʼétyi. 
Be se ngul ya tyendé nge fole jôm é nʼabeñ a ji é nʼabé, nge na ji é nʼabé a ji é nʼabeñ; nge ba fole tit a nyô fok, ébaane é ntoo jôm é nʼétyi. 
Eyoñ a ne betit be ne te mfuban , ba be se ngul ya veban e be Nti, ba ye zuu tit e be ntuni , 
ntuni a ye fas e tañe tit ja yiane kui, a fombôʼô aval é né, nge mbamba nge mbia tit. Tañe ntuni a ye tot nje ba ye saane je. 
Nge môt a ne je a kômbô je kôté, a ye beté e ngabe tañe ya tañe ntuni a nga tube tit éte.
Nge môt a ve Nti e nda jé, ntuni a ye fase tañe nda éte ja yiane kui a fombôʼô nge é nʼabeñ nge ntuk, a e ntañe ntuni a ye tot nje ba ye belane je. 
Nge môt a nga ve e nda jé a kômbô bulane nyoñe je, a ye ve e tañe ntuni a nga tube nda éte, a beté fe e ngabe tane yʼété yôp: éyoñe te ja ye bulane bo énjéé.
Nge môt a ve Nti afube da ya mefube mé, ba ye tube tañe yʼété be fombôʼô abime mvoñ be ne bé été: minsañ mi argent mewôm metan asu kili nlisi mintete mila. 
Nge afub da veban metataʼa me mbu mefôn, ba ye belane tañ aval é ne ntelan. 
Nge afub da veban e mvuse mbu mefôn, ntuni a ye séʼé tañ a fombôʼô tañe mimbu é liʼiya a kui mbu mefôn wo zu. 
Nge môt a nga ve afub a kômbô bulane nyoñe de, a ye yaʼan e tañe ntuni a nga tub afube te, a beté fe e ngabe jé. 
Nge a bo te bulane kôté afube dé, a môte mfe a kuse de, môt a ne miene ya afube te a se ngul ya beta kôté de. 
Eyoñe mbu mefôn ô kuiya, afube te da ye bulan e be Nti, a da ye bo ngabe betuni aval ane jôm be nga ve Nti avéavéé. 
Nge môt a ve Nti afub a nga kus é too te jôme ya biôme bié, 
Ntuni a ye bo tañe yʼété a fombôʼô tañe mimbu é liʼiya a kui mbu mefône yʼôsu, a môt a ve de a ye yaʼane tañ yʼété e môs ôbien ba tyiʼi tañ éte, moné ate a ye veban e be Nti. 
E mbu mefôn, afub da ye bulan e mo me môt be nga kuse de. 
Moné ya vôme wom a nʼétyi e nye ba ye belane nye mfaʼa ya metañ mese: e nsañe argent ô ne tin yʼété ô too adit tañe gram awôm.
E ne foʼo bebela naa môt a se ngul ya ve Nti éyem ja taté bialé ane jôm a tiñeti Nye; amu éyem ése é ne nye ntô é ne ne jôme Nti, ji ya beta mbam nge mone mbam. 
Nge é ne mon a taté bialé e be éyem é ne te mfuban , môt a ne nye a ye kôté nye, a yaʼane tañe ntuni a ye tote na a yaʼan, ô laté e ngabe tane yʼété. Nge a nji kôté nye, ntuni a ne kuane nye môte mfe, môt ate a ye ve tañ é ne ntelan.
Jôm ése môt a ye ve Nti e biôme bié été, ba ye bo te kuane je nge kôté je, toʼo jôme te é ne môt nge tit nge afube da ya mesi mé. Jôm ése ja ye veban e be Nti, ése ja ye teléban étyi. 
Môt ase a telébaneya étyi e be Nti a ye bo te kôtéban: ve a ye wôéban.
Ngab awômô ése ya si, nyô ya memvoñ be nga bé, nge nyô ya bibuma bilé, é ne nyôô Nti, é ne jôm é ne ntelan étyi mfaʼa Nti. 
Nge môt a kômbô kôté jôm éziñ ya ngab awômô jé, a ye yaʼane betuni tañe ja yian, ô laté e ngabe tane yʼété. 
Ngab awômô ése ya beta mbam nge mone mbame biyem, tit ése ja lôt e ntume si, nyô ése é ne nyô awômô ja ye teléban étyi mfaʼa Nti. 
Betite bese ba bili asu ngab awômô ba ye bo te faseban: toʼo be nʼabeñ ngʼabé, a ba ye bo te fole be. Nge ba fole tit a nyô fok, bese bebaane be ntoo ntelan étyi a be se ngule ya kôté be.
Mebendé Nti a nga ve Môze e nkôle Sinayi, asu bone bʼIsraél, mme le.
Nti a nga kobô Môze e nkôte si ya Sinayi, e nda éndelé bendôbaʼan été, e ngone baa alu da ya nkôlane wobe yʼEjipte, a jô nye na: 
Boʼok élañe bôte bese yʼIsraél avale meyoñ a menda me bôte map me né; bôte bese ba ye lañeban wua wua. 
Mia Aron mia ye lañe bôte bese yʼIsraél be ne nyoñe biôme mewosan, ataté ba be ne mimbu mewôm mebaé a kui ba ba lôte valé, avalʼane minkane bita miap mi né. 
Mia be môte wua ya ayoñ ese mia ye bo ésaé, môt ate a too évete ya nda bôte jé. 
Biyôlé ya bôte mia be be mia ye bo ésaé mbie bi: mfaʼa Ruben: Elisur e mone Sédéur;
Mfaʼa Siméon: Selumiél, e mone Surisadayi;
Mfaʼa Yuda: Nason e mone Aminadab;
Mfaʼa Isakar: Netaniél, e mone Suar;
Mfaʼa Zabuloñ: Eliab e mone Elôn;
Mfaʼa bone be Yôsep: e be Efrayim: Elisama, e mone Amihud; e be Manasé: Gamliél e mone Rédasur;
Mfaʼa Bényamin: Abidan, e mone Gidéôni;
Mfaʼa Dan: Ahiézer, e mone Amisadayi.
Mfaʼa Azér: Pagiél, e mone Okran.
Mfaʼa Gad: Eliasaf, e mone Déuél;
Mfaʼa Néftali: Ahira, e mone Enan.
Bivete ya menda me bôt bi nga toban, bi too fe bivete bezimbi yʼIsraél. 
Ane Môze a Aron be nga nyoñ e bôt be nga tobane ba e nsamba wop. 
E môs ôsu ya ngone baa, be nga sulane bôte bese, bone bʼIsraél bese, ataté mimbu mewôm mebaé, a ke ôsu, be nga tiliban, môt ase e jôé dé, avale meyoñ a menda me bôte map me né. 
Môze a nga lañe be e nkôte si ya Sinayi, avale Nti a nga bendé nye.
Mfaʼa mvôʼô Ruben, e ntôle mone Israél, bindane biap avale meyoñ a menda me bôte map me né, be lañe bôte bese môé wua wua, ataté ba be ne mimbu mewôm mebaé, a ke ôsu, ba bese be mbe ngule ya nyoñe biôm mewosan, 
ba be nga lañeban e mvôʼô Ruben be mbe bôte toyini mewôm menyin a étan, mintete misaman a mewôm metan.
Mfaʼa bone be Siméon, bindane biap avale meyoñ a menda me bôte map me né; nge wo lañe biyôlé bi bôte bise jia jia, ataté mimbu mewôm mebaé a ke ôsu, ba bese be mbe nguleya nyoñe biôm mewosan. 
Ba bese be nga lañeban e mvôʼô Siméon be mbe toyini mewôm metan a ébu a mintete mila.
Mfaʼa bone be Gad, avale menda me bôte map me né, bindane biap ane meyoñe map me né, nge wo lañe biyôlé ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba be nga lañeban e mvôʼô Gad be mbe toyini mewôm menyin a étan, mintete misaman a mewôm metan.
Mfaʼa bone be Yuda, avale menda me bôte map me né, bindane biap ane meyoñe map me né, nge wo lañe biyôlé ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba be nga lañeban e mvôʼô Yuda be mbe toyini mewôme zamgbwal a ényin a mintete misaman.
E be bone bʼIsakar, avale menda me bôte map me né, bindane biap ane meyoñe map me né, nge wo lañe biyôlé ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba bese be nga lañeban e mvôʼô Isakar be mbe toyini mewôm metan a ényin a mintete minyin.
E be bone be Zabuloñ, avale menda me bôte map me né, nge wo lañe biyôlé ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba be nga lañeban e mvôʼô Zabuloñ be mbe toyini mewôm metan a zamgbwal a mintete minyin.
E be bone be Yôsep: ba bʼEfrayim ôsusua: bindane biap ane meyoñ a menda me bôte map me né, nge wo lañe biyôlé ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba bese be nga lañeban e mvôʼô Efrayim be mbe toyini mewôm menyin a mintete mitan.
Bone be Manasé, avale menda me bôte map me né, nge biyôlé bi ne nlañan ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba be nga lañeban e mvôʼô Manasé be mbe toyini mewôm mela a ébaé a mintete mibaé.
Bone be Bényamin, avale menda me bôte map me né, bindane biap ane meyoñe map me né, nge wo lañe biyôlé ataté mimbu mewôm mebaé a ke ôsu, ba bese be mbe nguleya nyoñe biôm mewosan, 
ba be nga lañeban e mvôʼô Bényamin be mbe toyini mewôm mela a étan a mintete minyin.
Bone be Dan, avale menda me bôte map me né, bindane biap ane meyoñe map me né, nge wo lañe biyôlé ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba bese be nga lañeban e mvôʼô Dan be mbe toyini mewôm mesaman a ébaé a mintete zamgbwal.
Bone bʼAzér, avale menda me bôte map me né, bindane biap ane meyoñe map me né, nge biyôlé bia lañeban ataté mimbu mewôm mebaé a ke ôsu, ba bese be mbe nguleya nyoñe biôme mewosan, 
ba bese be nga lañeban e mvôʼô Azér, bôte toyini mewôm menyin a jia a mintete mitan.
Bone be Néftali, bindane biap avale meyoñ a menda me bôte map me né, nge biyôlé bia lañeban ataté mimbu mewôm mebaé a ke ôsu ba bese be mbe nguleya nyoñe biôme mewosan, 
bese be nga lañeban, e mvôʼô Néftali, bôte toyini mewôm metan a éla a mintete minyin.
E bôte Môze, Aron a bivete yʼIsraél awôm a bibaé be nga lañ mbe le. Nda bôt ése ya menda me bôte map môte wua. 
Ba bese ya bone bʼIsraél be nga lañeban, avale menda me bôte map me né, ataté mimbu mewôm mebaé a ke ôsu, ba bese yʼIsraél be mbe nguleya nyoñe biôme mewosan, 
bese be nga lañeban bôte toyini mintete misaman a éla, mintete mitan a mewôm metan.
Bone be Lévi, ane ayoñe bʼésaa bap e né, be nji ke lañeban ba be bôte bevok.
Nti a nga kobô Môze na: 
Wo ye bo te lañe bone be Lévi, nge nyoñe tañe bôte jap e bone bʼIsraél bevok été. 
Vaʼa bʼésaé ya baʼale nda é nʼétyi, e vôme mekoʼo yʼélat me bôô, a biôme mebelan bivoʼo bise bi nʼété. Ba ye beʼe tabernakel a biôme mebelane bié bise; ba ye bo ésaé yʼété, a tabe nye e mbômaʼane. 
Eyoñe mia ye kôlô minkan, mbe ba ye mane koé tabernakel ate. Eyoñe ya mvulane minkan, mbe fe ba ye mane tooé nye. Nge môte mfe a subu nye bebé, a yiane wôéban. 
Bone bʼIsraél ba ye vule minkan, môt ase e vôme nlinga bita wé wo kebelan, avale minsamba mewosane miap mi né. 
Ve bone be Lévi ba ye vule minkan mbômaʼan a tabernakel a bo ésaé jap, nalé ayaa dam da ye bo te zu e be bone bʼIsraél.
Bone bʼIsraél be nga bo foʼo vʼavale Nti a nga jô Môze.
Nti a nga kobô Môze ba Aron na: 
Bone bʼIsraél ba ye vule minkan môt ase e mfôme nlinga bita wé ô né, e minlinga ya menda me bôte mabe si; ba ye vule minkan, mbômaʼane bebé a nda éndelé bendôbaʼane.
Ba ba ye vule minkan e mfaʼa jôp da tôô, ba ye tabe e nlinga ayoñe Yuda si a nkane bita wé. Evete ya Yuda é ne Nason e mone Aminadab. 
Nkane bita wé ô bili bôt be ne nlañan toyini mewôme zamgbwa a mintete misaman. 
Evete jap é ne Netaniél e mone Suar. 
Nkane bita wé ô bili bôt be ne nlañan toyini mewôm metan a ényin a bôte mintete minyin. 
Bone be Zabuloñ mbe ba ye tôñe valé. Evete jap é ne Eliab e mone Elôn. 
Nkane bita wé ô bili bôt be ne nlañan toyini mewôm metan a zamgbwa a mintete minyin. 
Bôte bese ba ye tabe e nlinga Yuda si, be too nlañan ane minsamba mewosan miap mi né, be ne toyini ntet a mewôme muam a ésaman a mintete minyin, mbe ba ye taté téé dulu.
Nlinga bita Ruben wo ye teléban e mfaʼa ya nké. Evete bone be Ruben é ne Elisur e mone Sédéur. 
Nsamba mewosane wé ô bili bôt be ne nlañan toyini mewôm menyin a ésaman a mintete mitan. 
Bone be Siméoñ ba ye vule minkan e fefele jé. Evete jap é ne Selumiél e mone Surisadayi; 
nkane bita wé ô bili bôt be ne nlañan toyini mewôm metan a ébu a mintete mila. 
Bone be Gad ba ye tôñ valé. Evete jap é nʼElisaf e mone Réuél. 
Nkane bita wé ô bili bôt be ne nlañan toyini mewôm menyin a étan, mintete misaman a mewôm metan. 
Bôte bese be ne nlañan ba ye tabe e nlinga Rubene si be ne toyini mewôme metan a jia, mintete minyin a mewôm metan. Ba ye téé dulu e nsamba baa.
Nda éndelé bendôbaʼane ja ye téé dulu nsamba bone be Lévi ô too ézezañe ya mi mi bôte bevok. Avale minsamba mi ne ntaʼan, avale te mia ye téé dulu, môt ase été jé, môt ase a tôñe fe nlinga wé.
Nlinga Efrayim wo ye tebe mfaʼa jôp da dim a minsamba mewosane mié. Evete bone bʼEfrayim é ne Elisama e mone Amihud. 
Nkane bita wé ô bili bôt be ne nlañan toyini mewôm menyin a mintete mitan. 
Bone be Manasé ba Vule minkan e fefele jap. Evete jap é ne Gamliél e mone Pédasur. 
Nkane bita wé ô bili bôt be ne nlañan toyini mewôm mela a ébaé a mintete mibaé. 
Bone be Bényamin ba ye tôñe valé. Evete jap é ne Abidan e mone Gidéôni. 
Nkane bita wé ô bili bôte be ne nlañan toyini mewôm mela a étan a mintete minyin. 
Bôte bese be ne nlañan be too e nlinga bita Efrayime si be ne toyini ntet a muam a ntete wua. Ba ye téé dulu e nsamba lale.
Nlinga Dan wo ye tebe mfaʼa yʼakôé a minsamba mewosane mié. Evete bone be Dan é ne Ahiézer e mone Amisadayi. 
Nkane bita wé ô bili bôt be ne nlañan toyini mewôm mesaman a ébaé a mintete zamgbwa. 
Bone bʼAzér ba ye vule minkan e fefele jap. Evete jap é ne Pagiél e mone Okrañ. 
Nkane bita wé ô bili bôte toyini mewôm menyin a jia a mintete mitan. 
Bone be Néftali ba ye tôñe valé. Evete jap é ne Ahira e mone Enan. 
Nkane bita wé ô bili bôt be ne nlañan toyini mewôm metan a éla a mintete minyin. 
Bôte bese ya minkane mi Dañ be ne nlañan be ne toyini ntet a mewôm metan a zamgbwa a mintete misaman. Mbe ba ye suʼulane téé dulu a minlinga miap.
Bôt be nga lañeban e be bone bʼIsraél, avale menda me bôt me né, mbe le. Ba bese be nga lañeban a vule minkan, ane minsamba mewosan mi né, be mbe toyini mewôm mesaman a éla, mintete mitan a mewôm metan. 
Bone be Lévi be nji ke lañeban e bone bʼIsraél été, avale Nti a nga bendé Môze.
Bone bʼIsraél be nga wulu e zôsôô e mebendé Nti a nga bendé Môze été. Ajô te be nga vule minkan e minlinga miabe si; ajô te be nga téé dulu môt ase e mvus ayoñe dé a bôte ya nda jé.
Mvoñe bôt Aron a Môze, melu Nti a nga kobô Môze e nkôle Sinayi yôp nje nyô.
Biyôlé bi bone bʼAron: Nadab, ntô, Abiyu, Eléazar a Itamar. 
Be nga teléban étyi ane betuni, be taté fe mboon ésaé. 
Ve Nadab a Abiyu be nga wu e mise me Nti, e nkôte si ya Sinayi; be nji ke biaé. Eléazar ba Itamar be nga bo ésaé yʼétyi, Aror ésaa wop a too be évet.
Ane Nti a nga kobô Môze na: 
Loʼone bone be Lévi, a futi be éjôé Arone si be bo ma ésaé. 
Ba ye bo ésaé jap ôsu ya nda éndelé bendôbaʼan, be volôʼô Aron a ngume nsamba bôt ôse yʼIsraél, ba ye bo bisaé bia fombô vôm a nʼétyi. 
Ba ye baʼale biôm mebelan bise ya nda éndelé bendôbaʼan a biôme bone bʼIsraél ba yiane baʼale. 
Wo ye ve bone bʼIsraél e bʼAron a bone bé; ba ye veban e be be señe ya bone bʼIsraél bese. 
Wo ye bendé Aron ba be bone bé na, be baʼale bisaé biabe yʼétyi; môt ase a ne nneñ a ye subu bebé vôm a nʼétyi, a ye wôéban.
Ane Nti a nga kobô Môze na: 
Me nyoñeya bone be Lévi Israél été, e señe ya mintôle ya bone bʼIsraél, ajô te bone bʼIsraél ba ye bo émbam.
Amu ntôl ôse wo taté bialé ô ne éñwom; e môse me nga wôé mintôle mise yʼEjipte, ñwô me nga telé mintôle mise yʼIsraél étyi e mfaʼa wom: ataté mi ya bôt a kui mi ya betit, mia ye bo émiam, ma me ne Nti.
Nti a nga kobô Môze e nkôte si ya Sinayi a jô na: 
Lañe bone be Lévi avale menda me bôt a mebume map me né; wo ye lañe befam bese, ataté ngone jia a ke ôsu. 
Nde Môze a nga lañe be avale Nti a nga bendé, avale Môze a nga nyoñ abendé. 
Biyôlé bi bone be Lévi bi: Gerson, Kehat a Merari. 
Bone be Gerson ane mebume map me né: 
Amram, Yisehar, Ebroñ a Uziél; 
bone be mérari ane mebume map me né: Mali a Musi. Mebum me Lévi mme le, ane menda me bôte map me né. 
Mebume Libni a Simeyi ma téé e be Gerson: ajô te be ne mebume ya be Gerson. 
Ba be nga lañeban, befam bese ataté ngone jia a ke ôsu, be mbe toyini zamgbwa a mintete mitan. 
Mebume me Gerson me nga vule minkan e mvuse tabernakel e mfaʼa jôp da dim. 
Evete jap é mbe Eliasaf e mone Laél. 
E nda éndelé bendôbaʼane, be nga ve bone be Gerson be baʼale biôm avale di: nda été a atan, ébutaʼa ja buti nda ése, éndelé ja tyebe anyiine nda , 
biyé asu mimfine ya nseñ; éndelé anyiine ya nseñ; mbômaʼane tabernakel a nyô ya ataʼa metunaʼa a minkole mise ya nda éndelé: mbe be nga yiane baʼale biôm bite bise. 
Bone be Amram: Yisehari, Ebroñ a Uziél ba so e be Kehat. 
Befam bese ataté ngone jia a ke ôsu, be mbe toyini muam a mintete misaman. Be nga bo ésaé ya baʼale biôm bi nʼétyi. 
Mebume me bone be Kéhat me nga vule minkan e tabernakel e mfaʼa ya nké. 
Evete jap é mbe Elisafam e mone Uziél. 
Be nga baʼale éwolo élat, e tawôlô ba beté belet é nʼétyi, ébi bifufup, metaʼa metunaʼa, biôm ba boo bie ésaé e vôm a nʼétyi, éyé ya e zañe tabernakel a biôme bise yʼété. 
Evete bivet e bone be Lévi été é mbe Eléazar e mone Aron Ntuni; a nga bo ésaé ya fombô e ba be mbe be baʼaleʼe vôme yʼétyi.
Mebume Mali a Musi ma so e bone be Merari. 
Befam bese be nga lañeban ataté ngone jia a ke ôsu be mbe toyini ésaman a mintete mibaé. 
Evete jap é mbe Turiél e mone Abihayil. Be nga vule minkan e tabernakel akôé. 
Bone be Merari be nga baʼale mebame ya tabernakel , mimbôñe mié, mekône mé a metine mé, biôme mebelane bié a biôm bife bise bi tii a tabernakel . 
Be nga baʼale fe mekône ya nseñ mbômaʼane tine jap, mefanaʼa map a minkole miap.
Môze, Aron a bone bé be nga vule minkan ôsu tabernakel mfaʼa jôp da tôô; be nga baʼale vôme yʼétyi e señe bone bʼIsraél, môt ase a ye veʼele subu bebé vôm yʼétyi te na a ne môte ya nda bôte betuni a nga ye foʼo wôéban.
E bone be Lévi bese Môze a Aron be nga lañ, avale Nti a nga bendé, ane mebume map me né, befam bese ataté ngone jia a ke ôsu, be mbe toyini mewôm mebaé a ébaé.
Ane Nti a nga jô Môze na: Lañe mintôle mi ne befam e bone bʼIsraél été, ataté ngone jia a ke ôsu; éyoñe te wo tili mie e ngume vôm avale biyôlé biap bi né. 
Bone be Lévi ba ye bo e mfaʼa wome mamien, e señe mintôle mise ya bone bʼisraél, avale te fe mimbame biyeme miap éjiane mintôle biyem mise mi bone bʼIsraél. 
Nde Môze a nga lañe mintôle mise ya bone bʼIsraél avale Nti a nga bendé nye. 
Mintôle befam be nga lañ, ane môé map me né, ataté ngone jia a ke ôsu, mise mi mbe toyini mewôm mebaé a ébaé, mintete mibaé, mewôme zamgbwa a mila.
Nde Nti a nga kobô Môze na: 
Nyoñe bone be Lévi éjiane mintôle mise ya bone bʼIsraél, nalé fe mimbame biyem mi bone be Lévi éjiane ya mimbame miap; bone be Lévi be nʼémbam: ma me ne Nti. 
Asu ya kôté mintôle mi bone mintete mibaé, mewôme zamgbwa a mila ya bone bʼIsraél ba dañe bone be Lévi, 
Wo ye nyoñe bifase bi sikel bitan e nlô ya môt ase. Wo ye nyoñe bie ane sikel ya vôme yʼétyi a né, nye a ne begram awôm. 
Eyoñe te wo ye kalan Aron a bone bé moné ate asu ya kôté e tañe bôt bone bʼIsraél ba dañe bone be Lévi. 
Ane Môze a nga nyoñe moné asu ya kôté e bôte bone be Lévi be nji bo nguleya tyendé. 
A nga nyoñe moné asu mintôle mi bone yʼIsraél mite, tañe besikel toyini jia, mintete mila, mewôm mesaman a betan, avale sikel ya vôm yʼétyi a né. 
Eyoñe te a nga kalane nye e mo mʼAron a bone bé avale Nti a nga bendé nye.
Nti a nga kobô Môze a Aron a jô na: 
Lañe bone be Kehat tañ ézezañe ya bone be Lévi avale mebum a menda me bôte map me né, 
ataté mimbu mewôm mela a ke ôsu a kui mimbu mewôm metan, ba bese ba yiane bo ésaé éziñ e nda éndelé bendôbaʼane.
Esaé bone be Kehat be nga yiane bo e nda éndelé bendôbaʼane nje ji, ésaé ja fombô jôm ése ja dañ étyi. 
Eyoñe bone bʼIsraél ba ye taté dulu, Aron a bone bé ba ye taté vaa éyé é tyele e zañe tabernakel a buti je éwolo élate yôp; 
ba ye buti ékôb abañ éyé te yôp, a yalé éndelé éfe yôp é too nyôle blum e vôm ase; ba ye suʼulane some mimbôñe mi éwolo élat. 
Ba ye beté éndelé é ne nyôle blum e tawôlô belet yʼétyi ja bebe, a telé bone bisua bilaé, bidoʼo bisua a bone mekob asu mmiamane beôlobinda été yôp; 
Ba ye yalé évele éndelé e biôm bite yôp a suʼulane buti mfinga bikôb bi abañ été yôp; ba ye suʼulane some mimbôñe ya tawôlô. 
Ba ye nyoñ éndelé é ne blum a buti je ébi bifufub asu éfufup, belambe bé, mebase mé ya dim éfufup, bikutan asube bié a mevieʼe me mbon me ne asu ésaé jé; 
Ba ye vuluku ébi bifufube te a biôme mebelane bié bise e mfinga bikôb biʼabañ été a beté je ôlañe yôp. 
Ba ye buti éndelé é ne blum ataʼa metunaʼa e ne mboon a or yôp a vuluku de ékôb abañ été; éyoñe te ba suʼulane futi mimbôñe mié. 
Ba ye nyoñe biôme mebelane bise ya nda yʼétyi, a futi bie éndelé é ne nyôle blum été, éyoñe te ba suʼulane futi bie ôlañ été. 
Ba ye vaa asube ya ataʼa metunaʼa a beté éndelé é ne nyôle mfô été yôp; 
Ba ye beté biôm mebelan bise yʼété yôp; metyeʼe me nduan, bilum, bisobelé a bilaé, biôm mebelan bise yʼataʼa metunaʼa, ba ye buti ékôb abañ été yôp, mvus éte, ba ye suʼulane futi mimbôñe yʼataʼa metunaʼa. 
Eyoñ Aron a bone bé be maneya buti jôm ése é nʼétyi, a biôm mebelan bise ya vôm a nʼétyi, bone be Kehat ba ye beʼe bie éyoñ awolo ya kôlô e kpwaneya. Ve ba ye bo te nnambe jôm é nʼétyi, be za viane wu. Esaé bone be Kehat, e nda éndelé bendôbaʼane, nje le. 
Eléazar e mone Aron ntuni , nye a ye baʼale mbon ba futi e belambe yʼébi bifufup, ôlobinda a nyume mvaé, mveane ya mefup bôt ba ve éyoñ ése a mbon ba woʼo bôt éyoñ ba telébane bito; a ye baʼale tabernakel ase a jôm ése é nʼété, vôm yʼété a biôme mebelane bié bise.
Ane Nti a nga kobô Môze a Aron na: 
Wo ye baʼale e jame di na, mebum me bôt me bone be Kehat me tabe kom ése ézezañe bone be Lévi bevoʼo été, 
nde ba ye bo te wu, nge ba nnambe biôm bi nʼétyi. Ajô te mia ye bo avale di: Wo Aron a bone bôé, mia ye kee môt ase ya be be e vôme wé a liti nye e jam a yiane bo nge jôm a yiane beʼe. 
Ajô te ba ye bo te fombô toʼo ve monʼétun éyoñ, biôm bi ne ntelan étyi, nalé a za dutu be awu.
Nti a nga kobô Môze na: 
Lañe fe tañe bone be Gerson avale mebum a menda me bôte map me né; 
wo ye lañe be ataté mimbu mewôm mela a ke ôsu a kui mimbu mewôm metan, e nda bendôbaʼane. 
Esaé bone be Gerson, ésaé jap a mbeʼe wop mbie bi: 
ba ye beʼe bindelé ya tabernakel a nda éndelé bendôbaʼane, ébutaʼa bikôbe beyôm mintômba jé a ji ékôp ja yalé ngume tabernakel ôse, éndelé ja tyebe anyiine nda éndelé, 
a bindelé bi tyele mfaʼa ya nseñ a éndelé ya anyiine mimbé ya nseñ mbômaʼan a tabernakel a ataʼa metunaʼa, minkole miap a biôme mebelane biap bise. Ba ye fe bo bisaé bise yʼété. 
Aron a bone be Gerson: mbeʼane biôm a bisaé bivoʼo bise ba yiane bo. Aron a bone bé mbe ba ye kate be jam ba yiane bo a jôm ba yiane beʼe. 
Esaé menda me bôte ya bone be Gerson ba yiane bo e nda éndelé bendôbaʼane nje le, nalé fe biôm ba yiane baʼale. Itamar e mone Aron ntuni nye a ye bo évete jap.
Wo ye lañe bone be Merari ane mebume map me né a ane menda me bôte map me né; 
wo ye lañ ataté bôt be ne mimbu mewôm mela akui mewôm metan, ba bese be ntoo nguleya saé e nda éndelé bendôbaʼane.
Biôm ba yiane baʼale mfaʼa ésaé ya nda éndelé bendôbaʼane mbie bi: bityimbi ya tabernakel , mimbôñ, mekôn a metine ya été; 
mekôn ma bômane nseñ, metine map a mefanaʼa map, minkole miap, biôm mebelan bise yʼété a jôm ése é ne ntelan mfaʼa ya ésaé jap. Mia ye ve môt ase biôm a yiane baʼale. 
Esaé mvôʼô Merari nje le: ésaé jap ése ya nda éndelé bendôbaʼane, Itamar e mon Aron ntuni a too ntebʼôsu wop.
Môze, Aron a bivete bi bôt be nga lañe bone be Kehat, ane mebum a menda me bôte map me né. 
Ba bese be mbe nguleya saé e nda éndelé bendôbaʼane be too mimbu mewôm mela a lôte valé, a kui mimbu mewôm metan. 
Ba be nga lañeban avale mebume map me né be mbe toyini ébaé, mintete zamgbwa a mewôm metan. 
Bôte bese be nga lañeban e mvôʼô Kehat mbe le, bese be nga saé e nda éndelé bendôbaʼan. Môze a Aron be nga lañe be avale Nti a nga bendé Môze.
Bone be Gerson be nga lañeban avale mebume map a menda me bôte map me né, 
ataté mimbu mewôm mela alôte valé, a kui mimbu mewôm metan, ba bese be mbe nguleya saé e nda éndelé bendôbaʼane. 
Ba be nga lañeban avale mebume map a menda me bôte map me né, be mbe toyini ébaé, mintete misaman a mewôm mela. 
Bôte ya mvôʼô Gerson be nga lañeban mbe le. Bese be nga saé nda éndelé bendôbaʼane. Môze baʼAron be nga lañe be avale Nti a nga bendé Môze.
Bôte ya mebum me bone be Merari be nga lañeban, avale mebum a menda me bôte map me né, 
ataté mimbu mewôm mela alôte valé, a kui mimbu mewôm metan, ba bese be mbe nguleya saé e nda éndelé bendôbaʼane, 
ba be nga lañeban avale mebume map me né be mbe toyini éla a mintete mibaé. 
Bôte be nga lañeban e mvôʼô Merari mbe le. Môze a Aron be nga lañe be avale Nti a nga bendé Môze.
E bôte bese ya mvôʼô Lévi mbe Môze, Aron a bivete yʼIsraél be nga lañ, avale mebum a menda me bôte map me né, 
ataté mimbu mewôm mela a lôte valé, a kui mimbu mewôm metan, be too nguleya bo ésaé bevolô a bebeʼe biôme ya nda éndelé bendôbaʼane, 
be mbe toyini muam, mintete mitan a mewôme muam. 
Be nga lañe be avale Nti a nga bendé Môze, môt ase a bili ésaé jé a mbeʼe wé.
Nti a nga kobô Môze na: 
Bendéʼé bone bʼIsraél na, be titane nzezam ôse ô kôlô minkan, nalé fe nyô ase a kon ôkon éziñ e biôm bi fam nge minga, nge na a ntoo mvin amu nnambane mbim. 
Toʼo fam nge minga mia ye titane be minkan, amu be za ve minkan mi bo mvin. 
Nde bone bʼIsraél be nga bo nalé. Be nga titane mevale me bôte mete minkan: be nga bo avale Nti a nga jô môze.
Nti a nga beta kobô Môze na: 
Kobôʼô bone bʼIsraél na: Nge fam nge minga a bo e môte mboʼo abé da ya mebé môt a ne bo émien, a a nji fe bo zôsôôô e mise me Zambe, a a ve fe émiene mekua, 
môt ate a ye mem abé a te bo, a bulane fe jôm a te nyoñ e be môt émien a nee je a abet e too e ngabe tañe ya tañe jôme te ja kui. 
Nge môt a ne jôme te a wuya te liʼi môt éziñ e nda bôte jé a too nyô a yiane nyoñe ntañe te, jôme te ja ye veban e be Nti, nalé a ne na e be ntuni . E môt a nga sebʼétom a ye fe ve nnôme ntômba asu metunaʼa ya njaman ya abé dé: éyoñe te ntuni a ye bo bisaé ya njaman abé mfaʼa wé. 
E ngabʼése ba vaa e mvean ô nʼétyi ñwô bone bʼIsraél ba ve, ngab éte é ne asu ntuni . 
Jôm ése môt a telé étyi, ba kalane je ntuni a jôm ése môt a ve ntuni , ntuni a ne nyoñe je é bo énjé.
Nti a nga kobô Môze na: 
Kobôʼô bone bʼIsraél a jô be na: Nge fam é bili minga, a minga ate a bo nnôm bijabô, 
vôme fame fe ja jôʼôbô nye asoé, nnôm te yem, nnôm a nji bi ndem amu ngaa éziñ a nji bo, a môt éziñ a nji dilane nye, 
ve nnôm a soʼosane nye mfaʼa ya ntabane wé. E ne fe kui na fam ja simesane na ngal a boya mejian , ve nalé a too momo. 
Fam éte ja ye zuu ngal e be ntuni a bili mvean asu ngal ate: kili avute fôn éla. A ye bo te sôé mbon avute te yôp nge sôé menyum, amu mvean ôte ô ne asu minsoʼosan ya abé éziñ da yiane kuliban atan. 
Ntuni a ye bo na a subu bebé a tebe tetele e mise me Nti. 
Ntuni a ye nyoñe mendim me nʼétyi e vieʼe tyia été, a ye nyoñe mbuluk e si ya tabernakel a futi wô e mendim été. 
Ntuni a ye bo na minga ate a tebe tetele e mise me Nti, a ye vaa jôm é butu nye nlô, éyoñe te a kee nye mveane ya ésoman, nalé a ne na, mvean ya zes ñwô ô nga veban amu minsoʼosan mi nnôm. Ntuni émien a ye bi mendim me nʼayô ma soo biyoʼé. 
A ye yemete minga ate na ba nye be tote bifia bina na: Nge e nji ke bo bebela na mia fam mia te jôʼôbô, a na ô maneya samele womien amu meduʼan wo te duʼu nyo nnôm, biyoʼé mendim me nʼayôle ma soo me me boʼo te nnambe wo.  
Ve nge ô maneya samele womien a duʼu nyo nnôm, nge fame fe é maneya jôʼôbô wo, 
Nti a vaʼa wo melep : a boʼo wo nkôkôm, a bo na abume dôé e vus, nalé bôte ya si jôé ba ye nyoñe wo anʼéveʼelaʼa éyoñ ba tot ajô biyoʼé; 
Mendim ma soo biyoʼé ma me nyiʼine wo e miñya a vuse wo abum a bo wo nkôkôm. Wôna minga ate a ye yalane na Amen! Ya, é boʼo nalé! 
Ntuni a ye baʼale bifia ya biyoʼé bite ntilan, a ye dube jôm é ntoo ntilane te mendim me nʼayôle mete asu ya tyame bifia bite. 
Eyoñ a ngenan te kalane minga mendim mete na me nyiʼine nye e miñya , 
ntuni a ye taté beta nyoñe mveane ya ésoman e mo mé a liti wô Nti a mboone jame ya nlitan, éyoñe te a zuu wô ataʼa metunaʼa. 
A ye kandé mveane te tañe ngum akule wo ane jam ya simesan, a diʼi wô ataʼa metunaʼa yôp. Mvus éte, a ye bendé minga na a nyu mendim.  
Eyoñ a ye nyu me, avale di nde da ye boban: nge minga a nga samele foʼo émien a bo nnôm bijabô, mendim me nʼayô ma soo biyoʼé ma ye nyiine nye e miñya a vusu nye abum, a bo nye nkôkôm. Ataté éyoñe te bôte ya si jé ba ye tote nye ane éfunan éyoñe ba tote bifia biyoʼé. 
Ve nge minga a nji ke samele émien, nge a nji bo mekua, biyoʼé bia ye bo te kui be nye a a ne nguleya biaé bon . 
Atiñ da fombô bisoman nde le. Atiñe te e ne asu minga a wulu abé , nyô a samele émien éyoñ a bo nnôm bijabô, 
nge na nyô nnôm a soʼosane mbia dulu, nnôm a telé ngal e mbôñ ajô e mise me Nti, a ntuni nye a bo mam mese yʼété. 
Nnôm a abé dé nge a bili foʼo mekua.
Ane Nti a nga kobô Môze na: 
Kobôʼô bone bʼIsraél a jô be na: Éyoñe fam nge minga ja kandan e bôte bevok a tyili émiene mam ma futi nye e nsamba Benazirieñ, asu ya ve émien e mboon ésaé Zambe, 
a ye bo te nyu woon, nge bilam bi ne ngu; a ye bo te nyu woon a ne sañ nge bilam bi ne ngu bi too sañ; teke jôm ba nyu ja so bibuma bi ndiʼi woon a ye nyu, a a ye bo te di bibuma bi ndiʼi woon, toʼo bi ne nyumi nge nkôt. 
Nté ôse a ye bo nazirieñ , a ye bo te di jôm éziñ ja so ndiʼi woon, ataté mefes a kui ékôp. 
Nté ôse a ne nazirieñ , jôm ése ba tyembane je ja ye bo te lôt e nlô wé yôp, akekui éyoñ melu émien a nga tiñeti asu Nti me kpwaneya: a ye bo étyi, a ye jôʼé ésile ya nlô wé é yaé te tyiʼi je. 
Nté ôse ya melu a nga tiñeti asu Nti, a ye bo te subu mbime bebé; 
a ye bo te ve émiene mvin awu ésaa, nyia, monyañ nge kale jé amu a beʼe ntelan étyi Zambe wé e nlô wé.  
Nté a ye bo nazirieñ , a ye bo étyi asu Nti.
Nge môt a wu nye e fefe atemetem, a nalé a bo na nlô wé ô bo te fe mfuban , e môse ya ntunane wé a ye tyembane nlô; a ye tyembane wô e môse zamgbwale. 
E môse muam, a ye zu ve ntuni adu abaé, nge zum ébaé, anyiine nda éndelé bendôbaʼane. 
Ntuni a ye ve ônone wua ane étyiʼa ya njaman abé, a ônon ôvok ane mvean ô ne ngumba, a a ye bo mame ya bulu nsem asu môt ate amu awu te. A môt a ne nazirieñ a ye fubu nlô wé môs ôte. 
A ye beta telé éyoñ éfe ya éto nazirieñ asu Nti, a a ye ve ntômba ô ntoo mbu wua ane metunaʼa ya nkôman étom; melu a nga taté tabe nazirieñ ma ye bo te lañeban amu éto nazirieñ jé ya melu mvus é nga bili mvin.
Atiñe da fombô Benazirieñ nde di: éyoñe melu mé ya ntéléban étyi me kpwaneya, ba ye zuu nye anyiine nda éndelé bendôbaʼane. 
A ye liti Nti mveane wé: ntômba ô ntoo mbu wua, ô too teke ayeñ, asu metunaʼa ya nlatane ngbwa; 
mone nkoé belet é ne teke mvusan, akekebe biwôlé bi ne teke mvusan, bi too mmiamane mbon a mimvean miʼavut a woon mia tôñe mimveane metunaʼa. 
Ntuni a ye liti mimveane mite ôsu Nti, a a ye ve étyi, a asu njaman abé, nalé fe mvean ô ne ngumba; 
a ye ve Nti nnôme ntômba asu metunaʼa ya nlatane ngbwa, ô laté a nkoé belet é ne te mvusan; ntuni a ye suʼulane ve mimvean miʼavut a woon. 
Eyoñe nazirieñ a ye tyeñe nlô wé anyiine nda éndelé bendôbaʼane; a ye nyoñ ésile ya nlô wé ô nga teléban étyi a futi je e nduan ja yôñ e metunaʼa ya nlatane ngbwa si. 
Ntuni a ye nyoñe mbelan éname nnôme ntômba ya wo, nalé fe éwôlé é ne te mvusan e mone nkoé été, a ékekeb éwôlé é ne te mvusan. A ye bôé biôm bite e mo me nazirieñ a maneya tyembane nlô wé ô ne ntelan étyi. 
Ntuni a ye bo bie ndeñkolô ôsu Nti a jôme te é ntoo étyi, é ntoo jôme Ntuni avale fe anʼôngône ba ve a éname ya abé ba vaa. Ataté éyoñe te nje nazirieñ a ntoo nyu woon. 
Atiñe nazirieñ a ve ntiñetan nde le; mvean a ve Nti amu éto nazirieñ jé ñwô fe le; a ne ve biôme bife nge a bili ngu; ve a yiane ve jôm a nga tiñeti avale atiñe ya nazirieñ é né.
Ane Nti a nga kobô Môze na: 
Kobôʼô Aron a bone bé na: Mia ye botane bone bʼIsraél a jô be na: 
Nti a botaʼane wo a a baʼaleʼe wo! 
Nti a faé éfufup ya asu dé be wo, a mvamaʼane wo! 
A beteʼe asu dé e be wo a ve wo mvoʼé ! 
Avale di nde ba ye tote jôé dam asu ya botane bone bʼIsraél, a Mamien ma ye ve be ébotane jam.
Eyoñe Môze a nga mane telé tabernakel , a nga woʼo mbon a telé nye étyi a biôme mebelan bise yʼété; avale te fe a nga bo ataʼa metunaʼa a biôme mebelan bise yʼété. A nga woʼo bie mbon a telé bie étyi; 
éyoñe te bivete ya menda me bôt, ba be nga volô ésaé ya lañe bôt, be nga zu bebé avale meyoñ yʼIsraél me né. 
Be nga zu ve Nti mimvean avale di: bikalik bi ne mbutane yôp bisaman a beyôm benyak awôm a bebaé. Ekaliʼi ése é mbe mveane ya bivete bibaé, a nnôme nyaʼase mveane ya évete jia. Be nga zu liti bie ôsu tabernakel , 
nde Nti a nga kobô Môze na: 
Kañeseʼe mimveane miap! Bikalik a benyaʼa bete ba ye belane bie asu ésaé ya nda éndelé bendôbaʼane. Wo ye kalane bie bone be Lévi ane bisaé biap bi né. 
Nde Môze a nga nyoñe bikalik a benyak a kabe bie bone be Lévi; 
a nga ve bone be Gerson bikaliʼi bibaé a nyaʼa ényin, nalé ate ésaé ja ye bo be tyiʼibi. 
Bikaliʼi binyin a nyaʼa muam bi nga liʼi asu bone be Merari, nalé ate ésaé jap ja ye fe bo tyiʼibi: Itamar e mone Aron ntuni a too be évet. 
Ve bone be Kehat be nji ke nyoñe jôm, toʼo bikalik, toʼo benyak, amu mbe be nga baʼale biôm bi nʼétyi, a be nga yiane beʼe bie e bitule biabe yôp.
E môse be nga telé ataʼa metunaʼa étyi, bivete ya menda me bôt bi nga soo fe mimvean asu ya ve Nti ataʼa metunaʼa te. 
Ve Nti a nga jô Môze na: Bivet bia yiane zu ve mimveane ya ve Nti ataʼa metunaʼa, môt ase e môse wé.
Môt a nga ve mveane wé e môs ôsu a mbe Nason e mone Aminadab ya mvôʼô Yuda. 
Mveane wé ô mbe na: Beʼe argent a too adit besikel ntet a mewôm mela, élaé argent é too adit besikel mintete zamgbwa, avale sikel ya tabernakel a né; beʼe ate a élaé te njalan a mbamba avut a ne mfuʼan ate a mbon asu mvean; 
beta élaé or a too adit besikel awôm, njalan a ôlobinda; 
Etoñe nnôme nyak, nnôme ntômba, mone ntômba a ntoo mbu wua asu mvean ô ne ngumba, 
nnôm ékela asu étyiʼa njaman abé; 
a asu metunaʼa nlatane ngbwa, nyaʼa ébaé, beyôm mintômba betan, beyôm bikela betan, bone mintômba be ntoo ngumba mbu betan, mveane Nason, e mone Aminadab a nga ve ñwô le.
E môse baa, Natanaél e mone Suar, évete mvôʼô Isakar, a nga bili mveane wé ana: 
beʼe argent adit besikel ntet a mewôm mela, élaé argent adit besikel mewômezamgbwa avale sikel ya tabernakel a né, njalan bebaane a ékekeb avut mfuʼan a mbon asu mimvean; 
beta élaé or besikel awôm, njalan a ôlobinda, 
étoñe nnôme nyak, nnôme ntômba wua, étoñe ntômba é ntoo ngume mbu asu mvean ô ne ngumba; 
nnôm ékela wua asu étyiʼa ya njaman abé. 
A asu metunaʼa ya nlatane ngbwa; nyaʼa ébaé, beyôm mintômba betan, beyôm bikela betan, bitoñ mintômba bitan bi ntoo mbu wua: mveane Natanaél a nga ve ñwô le.
E môse lale ô mbe wu évete bone be Zabuloñ, Eliab e mone Elôn. 
Mveane wé ô mbe ana: Beʼe argent adit besikel ntet a mewôm mela, élaé argent besikel mewôme zamgbwa avale sikel ya tabernakel a né, bebaane njalan a ékekeb avut, mfuʼan a mbon asu mimvean; 
beta élaé or besikel awôm, njalan a ôlobinda; 
étoñe nnôme nyaʼa jia, nnôme ntômba wua, étoñe ntômba é ntoo mbu wua jia asu mvean ô ne ngumba; 
nnôm ékela wua asu étyiʼa ya njaman abé; 
a asu metunaʼa me nlatane ngbwa: nyaʼa ébaé, beyôm mintômba betan, beyôm bikela betan, bitoñe mintômba bi ne mbu wua bitan: mvean Eliab e mone Elôn ñwô le.
Evete bone be Ruben, Ebisur e mone Sédér, é nga zu e môse nyini. 
Mveane wé ô mbe avale di: beʼe argent besikel ntet a mewôm mela, élaé argent besikel mewômezamgbwa, avale sikel ya tabernakel a né, bebaane njalan a ékekeb avut, mfuʼan a mbon asu mimvean; 
kobe or jia é ne besikel awôm njalan a ôlobinda; 
étoñe nnôme nyaʼa jia, nnôme ntômba wua, étoñe ntômba é ntoo mbu wua jia, asu mvean ô ne ngumba; 
nnôm ékela wua asu étyiʼa njaman abé; 
a nyaʼa ébaé, beyôm mintômba bebaé, beyôm bikela betan, bitoñe mintômba bitan bi ntoo mbu wua asu metunaʼa me nlatane ngbwa: mvean Elisur e mone Sédéur ñwô le.
Evete bone be Siméoñ, Selumiél e mone Surisadayi é nga zu ve e môse tane. 
Mveane wé ô mbe avale di: beʼe argent besikel ntet a mewôm mela, élaé argent besikel mewômezamgbwa, avale sikel ya tabernakel a né, bebaane njalan a ékekeb avut mfuʼan a mbon asu mimvean; 
beta élaé or besikel awôm, njalan a ôlobinda; 
étoñe nnôme nyaʼa jia, nnôme ntômba wua, étoñe ntômba jia asu mvean ô ne ngumba, 
nnôm ékela wua asu étyiʼa njaman abé. 
Benyaʼa bebaé, beyôm mintômba bebaé, beyôm bikela bebaé, bitoñe mintômba bi ntoo mbu wua bitan asu metunaʼa me nlatane ngbwa: mveane Selumiél e mone Surisadayi ñwô le.
Evete bone be Gad é nga zu e môse saman, jôé na Eliasaf e mone Deuél. 
Mveane wé ô mbe na: Beʼe argent besikel ntete a mewôm mela, élaé argent besikel mewôme zamgbwa, avale sikel ya tabernakel a né, bebaane njalan a ékekeb avut mfuʼan a mbon asu mimvean; 
beta élaé or besikel awôm, njalan a ôlobinda, 
étoñe nnôme nyak, nnôme ntômba wua, étoñe ntômba é ne mbu wua, jia asu mvean ô ne ngumba, 
nnôm ékela wua asu étyiʼa njaman abé; 
nyaʼa ébaé, a beyôm mintômba betan, beyôm bikela betan, bitoñe mintômba bi ne mbu wua bitan, asu metunaʼa me nlatane ngbwa: mvean Eliasaf e mone Deuél ñwô le.
Evete bone bʼEfrayim é nga zu e môse zamgbwale, jôé na Elisama e mone Amihud. 
Mveane wé ô mbe avale di: beʼe argent besikel ntet a mewôm mela, élaé argent besikel mewômezamgbwa, avale sikel ya tabernakel a né, bebaane njalan a ékekeb avut, mfuʼan a mbon, asu mimvean; 
beta élaé or besikel awôm, njalan a ôlobinda, 
étoñe nnôme nyaʼa jia, nnôme ntômba wua, étoñe ntômba jia asu mvean ô ne ngumba, 
nnôm ékela wua asu metunaʼa me njaman abé, 
nyaʼa ébaé, beyôm mintômba bebaé, beyôm bikela betan, bitoñ mintômba bi ne mbu wua bitan asu metunaʼa me nlatane ngbwa: mvean Elisama e mone Amihud ñwô le.
Evete bone be Manasé é nga zu e môse Muam, jôé na Gamliél e mone Pédasur. 
Mveane wé ô mbe avale di: beʼe argent besikel ntet a mewôm mela, élaé argent besikel mewôme zamgbwa, avale sikel ya tabernakel a né, bebaane njalan a ékekeb avut, mfuʼan a mbon asu mimvean. 
Beta élaé or besikel awôm, njalan a ôlobinda; 
étoñe nnôme nyaʼa jia, nnôme ntômba wua, étoñe ntômba ô ne mbu wua, jia asu mvean ô ne ngumba, 
nnôm ékela wua asu metunaʼa me njaman abé, 
benyaʼa bebaé, beyôm mintômba betan, beyôm bikela betan, bitoñe mintômba bi ne mbu wua bitan, asu metunaʼa me nlatane ngbwa: mvean Gamliél e mone Pédasur ñwô le.
Evete bone be Bényamin é nga zu e môs ébulu, jôé na Abidan, e mone Gidéôni. 
Mveane wé ô mbe avale di: beʼe argent besikel ntet a mewôm mela, élaé argent besikel mewômezamgbwa, avale sikel ya tabernakel a né, bebaane njalan a ékekeb avut, mfuʼan a mbon asu mimvean. 
Beta élaé or besikel awôm njalan a ôlobinda, 
étoñe nnôme nyaʼa jia, nnôme ntômba wua asu metunaʼa me ne ngumba, 
nnôm ékela wua asu metunaʼa me njaman abé, 
benyaʼa bebaé beyôm mintômba betan, beyôm bikela betan, bitoñe mintômba bi ne mbu wua bitan asu metunaʼa me nlatan ngbwa: mveane Abidan e mone Gidéôni, ñwô le.
Evete bone be Dan é nga zu e môs awômô, jôé na Ahiézer e mone Amisadayi. 
Mveane wé ô mbe avale di: beʼe argent besikel ntet a mewôm mela, élaé argent besikel mewôme zamgbwa, avale sikel ya tabernakel a né, bebaane njalan a ékekeb avut, mfuʼan a mbon asu mimvean; 
beta élaé or besikel awôm njalan a ôlobinda; 
étoñe nnôme nyaʼa jia asu mvean ô ne ngumba; 
nnôm ékela wua asu metunaʼa me njaman abé. 
Benyaʼa bebaé, beyôm mintômba betan, beyôm bikela betan, bitoñe mintômba bi ne mbu wua bitan asu metunaʼa me nlatane ngbwa: mvean Ahiézer e mone Amisadayi ñwô le.
Evete bone bʼAzér é nga zu e môs awômô a wua, jôé na Pagiél e mone Okran. 
Mveane wé ô mbe avale di: beʼe sila besikel ntet a mewôm mela, élaé argent besikel mewôme zamgbwa, avale sikel ya tabernakel a né, bebaane njalan a ékekeb avut mfuʼan mbon asu mimvean; 
beta élaé or njalan besikel awôm, njalan a ôlobinda, 
étoñe nnôme nyaʼa jia, nnôme ntômba wua, étoñe ntômba ô ne mbu wua jia asu mvean ô ne ngumba; 
nnôm ékela wua asu metunaʼa me njaman abé; 
benyaʼa bebaé, beyôm mintômba bebaé, beyôm bikela bebaé, bitoñ mintômba mi ne mbu wua bitan asu metunaʼa me nlatane ngbwa: mveane Pagiél e mone Okran ñwô le.
Evete bone be Néftali é nga zu e môs awômô a baa, jôé na Ahira e mone Enan. 
Mveane wé ô mbe avale di: beʼe argent besikel ntet a mewôm mela, élaé argent besikel mewôme zamgbwa, avale sikel ya tabernakel a né, bebaane njalan a ékekeb avut mfuʼan a mbon asu mimvean; 
beta élaé or besikel awôm njalan a ôlobinda; 
étoñe nnôme nyaʼa jia, nnôme ntômba wua, étoñe ntômba ô ne mbu wua jia asu mvean ô ne ngumba, 
nnôme ntômba wua asu metunaʼa me njaman abé; 
benyaʼa bebaé, beyôm mintômba betan, beyôm bikela betan, bitoñe mintômba mi ne mbu wua bitan asu metunaʼa me nlatane ngbwa: mvean Ahira e mone Enan ñwô le.
Mimvean mise bivete ya menda me bôte yʼIsraél bi nga ve éyoñ ya mveane Zambe a ntelan ataʼa metunaʼa étyi mi mbe avale di: bebeʼe be argent awôm a mebaé, bilaé bi argent awôm a bibaé, beta bilaé bi or fe awôm a bibaé. 
Beʼe ase a mbe besikel ntet a mewôm mela, élaé ése besikel mewôme zamgbwa: besikel be argent bese toyini ébaé a mintete minyin avale sikel ya tabernakel a né.  
Beta bilaé awôm a bebaé, jia ése yʼété besikel awôm avale sikel ya tabernakel a né a bebaé be mbe besikel ntet a mewôm mebaé, bese njalan a ôlobinda ba diʼi.  
Beyôm benyak be mbe awôm a bebaé, a bitoñe mintômba awôm a bibaé bi ne mbu wua asu metunaʼa me ne ngumba, a mimvean avut yʼété, nalé fe beyôm bikela awôm a bebaé asu metunaʼa me njaman abé, 
beyôme benyak mewôm mebaé a benyin, beyôm mintômba mewôm mesaman, beyôm bikela mewôm mesaman, a bitoñe mintômba bi ne mbu wua mewôm mesaman asu metunaʼa me nlatane ngbwa. Mimvean ya ve Zambe a telé ataʼa metunaʼa étyi mmie le.
Eyoñ ése Môze a nga nyiin e nda éndelé bendôbaʼane na a laane Nti, a nga wôʼô tyiñe jé; tyiñ éte é mbe é soʼo e zañe Bekerubim bebaé a ébutaʼa éwolo é nga bili biôme yʼélate yôp. Avale te nde Zambe a mbe a kobôʼô a nye.
Ane Nti a nga kobô Môze na: 
Kobôʼô Aron a jô nye na: Éyoñ wo ye bo ô bokéʼé belambe, zamgbwa ba yiane ve éfufub ôsu yʼébi bifufup. 
Aron a nga bo nalé a telé belambe ôsu ébi bifufub avale Nti a nga bendé Môze. 
Ebi bifufup é mbe mboon avale di: afibe or ataté tin a kui mesam foʼo ve or a ne mbiban; be nga bo ébi bifufup be tôñe éveʼela Nti a nga ve Môze.
Nti a nga kobô Môze na: 
Nyoñe bone be Lévi ézezañe bone bʼIsraél a tune be. 
Mame ya ntunane wop ma ye boban avale di: wo ye miame be mendime me ntunan e nyôl, amané ya valé ba ye tyeñe mimvote ya nyôl ése a sôbe mengômesane map: ba ye bo ntunan éyoñ éte. 
Ba ye nyoñe nnôme nyak, avut mfuʼan a mbon; womien wo ye nyoñe nnôme nyaʼa mfe asu metunaʼa me njaman abé. 
Bone be Lévi ba ye zu bebé e nda éndelé bendôbaʼane, a wo ye sulane bôte bese yʼIsraél. 
Bone be Lévi ba ye zu bebé ôsu Nti a bone bʼIsraél ba ye beté be mo. 
Aron a ye bo jam da liti mveane bone be Lévi e be Nti señe bone bʼIsraél bese, a ba ye teléban asu ya bo Nti ésaé. 
Bone be Lévi ba ye beté mo map e minlô beyôm benyak, a wo ye tyiʼi wua asu metunaʼa me njaman abé, a nyô mbok asu mvean ô ne ngumba e mfaʼa Nti: nalé mveane ndem asu bone be Lévi wo ye boban. 
Wo ye telé bone be Lévi tetele ôsu Aron a bone bé, a wo ye bo jame ya ve be e be Nti. 
Wo ye kandé bone be Lévi ézezañe bone bʼIsraél bevoʼo bese: bone be Lévi ba ye bo émbam. 
Eyoñe mam mete me maneya, bone be Lévi ba ye bo ésaé e nda éndelé bendôbaʼane. Avale wo ye tune be a ve be Nti nde le: 
amu be ne mvebane ngumba e mfaʼa wom ézezañe bone bʼIsraél, me nga nyoñe be éjiane mintôle mise ya bone bʼIsraél. 
Amu ntôl ôse ya bone bʼIsraél ô ne éñwom, toʼo mi ya bôt, toʼo mi ya betit; e môs me nga wôé mintôle mise yʼEjipte ñwô me nga telé mie étyi e mfaʼa wom. 
A me nga nyoñe bone be Lévi éjiane mintôle mise ya bone bʼIsraél. 
Me nga ve bone be Lévi e be Aron a bone bé ézezañe bone bʼIsraél na be saé e nda éndelé bendôbaʼan éjiane bone bʼIsraél, a na be vaa minsem asu bone bʼIsraél: éyoñe te ébubua éziñ ja ye bo te bibi bone bʼIsraél amu nsubane ya subu tabernakel bebé.
Môze, Aron a Israél ase be nga bo bone be Lévi e mam mese Nti a nga bendé Môze ajô dap. 
Nde bone be Lévi be nga tuneban a sôbe mengômesame map. Aron a nga bo e jam da telé be na be bo Nti ésaé; a nga bulu nsem asu dap: nalé ba ye tuneban. 
Eyoñe nalé a maneya, bone be Lévi be nga zu bo ésaé jap e nda éndelé bendôbaʼane, Aron a bone bé be fombôʼô be avale Nti a nga bendé Môze ajô bone be Lévi.
Ane Nti a nga kobô Môze na: 
Jame di da fombô bone be Lévi na: Ataté mimbu mewôm mebaé a mitan a ke ôsu, mone Lévi ase a ye bo ésaé e nda éndelé bendôbaʼane. 
Ataté mimbu mewôm metan, a ye jôʼé bisaé bié a a ye bo te beta saé. 
Ve ba ye bo nguleya volô bobenyañ e nda éndelé bendôbaʼane mfaʼa ya baʼale biôm bi ne mvebane na ba yiane baʼale; Ve ba ye bo te beta bi ngum ésaé. Avale di wo ye bo mfaʼa bone be Lévi asu biôm ba yiane baʼale.
Ane Nti a nga kobô môze e nkôte si ya Sinayi a jô na: 
Bone bʼIsraél ba yiane jem abôʼô Pak éyoñ é ne ntelan. 
Mia ye jeme de éyoñ é ne ntelan, nalé a ne na e môs awôm a nyini ya ngone nyô, e zañe ngôʼé ébaé; mia ye jeme de aval ane memvinda a minjôan yʼété bi né. 
Nde Môze a nga kobô bone bʼIsraél na be jem abôʼô Pak. 
Ane be nga jeme de e ngon ôsu é too melu awôm a menyin, e zañe ngôʼé ébaé, e nkôte si ya Sinayi. Bone bʼIsraél be nga bo avale Nti a nga bendé Môze. 
Ve bôt be nga nnambe mbim be nji bo mfuban môs ôte. A amu nalé, be nji bi nkañesane ya jeme Pak. Be nga ke yene Môze a Aron; 
be nga jô Môze na: Bi nji bo mfuban amu nnambane mbim, ye bia yiane zuu mveane wongan e be Nti avalʼane bone bʼIsraél bevoʼo bese, amu ngum éyoñ ô ne ntelan mfaʼa jame te? 
Môze a nga yalane be na: Yañgaʼan me taté yem e jame Nti a jô ajô denan. 
Nde Nti a nga kobô Môze na: 
Kobôʼô bone bʼIsraél na: Nge môt éziñ ya be mia, nge miaé mienan mia zu a nji bo mfuban amu nnambane mbim, nge na a ne e dulu ôyap, a ye jem abôʼô Pak amu duma Nti. 
Jame te da ye boban e ngone baa é too melu awôm a menyin, e zañe ngôʼé ébaé; Pak éte ja ye diban a belet é ne te mvusan a biloʼo bi nʼayô. 
Ba ye bo te naane bikaʼé a kui mametyé a ba ye bo te buʼu éves éziñ. Ba ye jeme Pak avalʼése é ne nkôman. 
Nge môt a ne mfuban a a nji bo dulu, ve a vañe bene jeme Pak ba ye vaa nye e bôte bé été, amu a nji liti Nti mvean éyoñ ja yian: môt ate a ye beʼe mekua ya abé dé. 
Nge ntabe a too e be mia a jeme Paʼa Nti, a ye wulu avalʼe ne njôan a mbendan ajô Pak. Njôan wo ye bo wua e be mia asu ntabe a bialébialé.
E môs be nga telé tabernakel , nsume nkut ô nga yametane nda éndelé é nga bili biôme yʼélat. Ataté mamengôʼé a kui mametyé, nsume nkute te ô nga faé. 
Nalé a nga boban éyoñ ése: nsume nkut ô nga solé nda a faé a alu. 
Eyoñ ése nsume nkut ô nga kôlô e vôme nda éndelé é né, bone bʼIsraél be nga bôlé vôm ate a ke tabe e vôme be nga yene nsume nkut ô maneya beta yametan. 
Ajô te bone bʼIsraél be nga bôlé éyoñe Nti a jôya, a vule fe minkan éyoñe Nti a jôya. Be nga tabe vôm éziñ nté ôse nsume nkut ô mbe e tabernakel yôp. 
Nge nsume nkut ô nga tabe a ayap e tabernakel yôp, bone bʼIsraél be nga bo Nti mewôk, teke kôlô vôm ate. 
Ve nge ô nga tabe abe melu, éto a nkôlan bi nga boban avale Nti a nga bendé. 
Nsume nkut ô nga tabe vôm éziñ vʼataté mamengôʼé a kui mametyé, nge na ve môse wua a alu da: ve nné ane wo kôlô, bone bʼisraél fe be kôlô. 
Nge wo tabe e nda éndelé yôp mimôs mibaé, ngume ngon, nge lôte valé, bone bʼisraél teke kôlô te na nsume nkut ô kôlôya. 
Ntaban a nkôlane bone bʼIsraél bi nga boban vʼa abendé Nti. Be nga bo bisaé biap mfaʼa Nti avale Emien a nga bendé Môze.
Nti a nga kobô Môze a jô na: 
Tame bo metoñ me argent mebaé; wo ye bo me a argent a dañ afip. Wo ye belane me asu ya loon ékôane bôte yʼIsraél, a éyoñ wo kate nkôlane minkan. 
Eyoñ ba loñe me, éyoñe te bôte bese ba sulan e vôm ô né, anyiine nda éndelé bendôbaʼane. 
Nge toñ ja kobô ve jia, bivete meyoñ étam mbie bia ye sulan e vôm e né. 
Nge toñ ja dañ kobô ngu éyoñ ôsu, minkane ya e mfaʼa jôp da tôô mia ye kôlô si a ke; 
nge ja kobô avale te éyoñe baa, minkane ya nké mia ye kôlô si a ke. 
Eyoñ ékôane bôt ja sulan, mia ye bo te loñe toñe ngu. 
Bone bʼAron, betuni, mbe ba ye loñe metoñ. Jame di da ye bo mvinda ya biyoñ bise e miaé mienane mise. 
Nge si jenan ja ke bita a wosane besiñ, nge besiñ bete ba dañe mia, mia ye loñe metoñe ngu, a nalé ate a ye volô mia mi simesane Nti e Zambe wônan, a éyoñe te mia ye nyiiban e mo besiñe benan. 
Eyoñe ya mebôk , e môs ôsu ya ngon ése, nge na biyoñ bife ya beta mevak, mia ye loñe toñ éyoñe ya mveane mimvean mi ne ngumba a mi ya nlatane ngbwa, a amu nalé, ma ye fe simesane mia: ma me ne Nti, e Zambe wônan.
E ngone baa ya mbu baa é too melu mewôm mebaé, nsume nkut ô nga kôlô tabernakel ya nda éndelé bendôbaʼane. 
Nde bone bʼIsraél be nga kôlô e nkôte si ya sinayi avale Nti a nga tiñeti nkôlane wop. Nkut ô nga ke yametane nkôte si ya Parañ. 
Nkôlan ya ôsu te ô nga boban avale Nti a nga bendé Môze. 
Nlinga ya minkane mi bone be Yuda ñwô ô nga taté dulu a minsamba mewosane mié: Nason e mone Aminadab a too évete jap. 
Nkane bita bone be Isakar ô nga tôñ valé, Natanaél e mone Suar a too évet. 
Nkane bita bone be Zabuloñ ô nga tôñe valé, Eliab e mone Elôn a too évet.
Be nga mane té tabernakel , bone be Gerson a Merari mbe be nga beʼe nye. 
Wôna nlinga ya minkane mi Ruben ô nga téé dulu a minsamba mewosane mié. Elisur, e mone Sédéur a too évet; 
nkane bita bone be Siméoñ ô nga tôñe valé, Sélumiél, e mone Surisadayi a too évet; 
nkane bita bone be Gad ô nga tôñe valé, Elisaf e mone Déuél a too évet.
Bone be Kehat be nga beʼe biôm bia dañ étyi be fe be nga téé dulu. Bone be Lévi bevok be nga yiane lame nda éndelé, be yangeʼe na bone be Kehat be so. 
Nlinga ya minkane mi bone bʼEfrayim ô nga téé dulu a minsamba mewosane mié, Elisama e mone Amihud a too évet; 
Nkane bita bone be Manasé ô nga tôñe valé, Gamliél e mone Pédasur a too évet, 
Nkane bita bone be Bényamin ô nga tôñe valé, Abidan, e mone Gidéôni a too évet.
Nlinga ya minkane mi bone be Dan ô nga téé dulu a minsamba mewosane mié mise. Nlinga te ñwô ô nga tele e mvuse minkane mise, Ahiézer e mone Amisadayi a too évet; 
Nkane bita bone bʼAzér ô nga tôñe valé, Pagiél e mone Okran a too évet. 
Nkane bita bone be Néftali ô nga tôñe valé, Ahira, e mone Enan a too évet. 
Avale di nde minsamba mi bone bʼIsraél mi nga téé dulu.
Ane Môze a nga jô Obab e mone Reuél, môte ya Madian, ntyia Môze na: Bi nga ke e vôme Nti a nga jô nye na: Ma ye ve mia. Ajô te zaʼa bia be mia bi ke a bia ye bo wo mvaé, amu Nti a nga bo ngakaʼa na a ye bo Israél mvaé. 
Obab a nga yalane Môze na: Maa ye ke ke; ve ma ye bulane e si jam, e vôme bôte bam be né. 
Môze a nga yalane na: Te liʼi bia, amu wo yem mevôm bia vule minkan e nkôte si: ajô te wo ye bo nlitizene wongan. 
A nge bia be mia bia ye ke, bia be mia fe bia ye buʼubane mvaé Nti a ye bo bia.
Ane be nga kôlô nkôle Zambe a wulu môse mila. Ewolo élate Zambe é nga wulu be ôsu môse mila a jeñe be vôme ya woʼon. 
Nsume nkute Zambe ô mbe be minlô yôp a môs éyoñ be nga kôlô minkan.
Eyoñ éwolo é nga téé dulu, Môze a nga jô na: Kôlôʼô si, a Zambe! A Zambe! A besiñe bôé be ntoo ve tyamelan! Ba ba siñe wo be ntoo ve tub asu dôé! 
Eyoñe be nga bôôé éwolo si, Môze a nga jô na: Bulaʼan a Zambe, a beta nyoñ éto jôé ézezañe bizuʼu menda me bôte yʼIsraél.
Bôt be nga kobô e menyiñ a Nti a nga wôʼô mboone te abé . Eyoñ a wôʼôya jame te, ayaa dé e nga yôñ ane nduan. Nduan a nga lôm é nga mane diʼi éfase minkan. 
Nde bôt be nga yeʼelane Môze a beta miñyôn. Môze a nga yeʼelane Nti, a nduan é nga dim. 
Ane be nga yôlé vôm ate na Tabéra, nalé a tinane na: Nduan ja diʼi, amu vôm ate Zambe a nga diʼi minkan.
Môs éziñ, beyeñ be mbe Israél été be soʼo mevôm mevôm, be nga jaé ne lut a nkômbane ya di tit; jaʼana bone bʼIsraél bebiene fe be nga beta taté nkobane menyiñ a jô na: Ngoʼé nge bi bili tite ya di! 
Bia simesan e kos bi nga di zesé Ejipte, ngon, mebok, bitetam, anyon a laé. 
Eyoñe ji ngule jangan é maneya. Jôme ya di é ntoo momo, vengevenge ve mana bia di môs ôse nyô.
Mana a mbe ane bone mefes, éfumulu é tôñe nyôle mfô. 
Bôt be nga mialan asu ya kôane nye; be nga koʼo nye e mekoʼo bityé, nge tyaʼa nye bone mintuba. A mbe zam anyu ane biwôlé bi ne ñyaman a mbon. 
Eyoñ mfô a ku a alu e minkan, éyoñe te fe mana a ku.
Môze a nga wôk ane bôt ba yôn, môt ase e vôme wé, anyiine nda éndelé. Eyoñe te ayaa Zambe e nga dañe yôñ a Môze a nga wôʼô jame te abé . 
Nde a nga jô Nti na: Amu jé wo bo ma avale te? Amu jé wo bene liti ma mvame jôé? Amu jé wo beté ma mbeʼe ya wulu e bôte bana bese e bituu? 
Sa ñhe ma me nga beʼe abume ya bôte bana nge biaé be, ve ô maneya bendé na me beʼe be e mo mam ane minga a nyaa nkeñelé mon, na me wulu be a kui be e si ô nga kaʼa bimvame biap. 
Ma ye kooé tite ya di asu bôte bese ba yône ba a yemete na me ve be je vé? 
Me se nguleya beʼe mbeʼe ya bôte bana bese étam. Mbeʼe te ô dañeya ma adit! 
Nge nne wo kômbô bo ma nalé, jibiʼi wôé ma! Eyoñe te wo ye liti ma mvame jôé, a ma ye bo te bo ngaa ya bidime biame mamien.
Ane Nti a nga jô Môze na: Sulaʼane bôt mewômezamgbwa be soʼo e be bemvendé yʼIsraél ba wo yeme ma be ne foʼo bemvendé a be kobô mejô a zuu be e nda éndelé bendôbaʼane, vôm ate mia be be mia ye tebe tetele. 
Ma ye sise valé a kobô wo; ma ye nyoñe ngab éziñe ya nsisim me nga ve wo a sôé wô e be be; éyoñe te ba ye bo nguleya volô beʼe wo mbeʼe ya bôte ba, a wo ye bo te beta bo ésaé te étam. 
Wo ye jô bôte na: Tunane miabebien asu yʼakiti a mia ye di tit, amu mia mi nga yôn e melo me Nti me wôʼô na: Za a ye ve bia tite ya di? Amu bi mbe bi nyiñe mvaé Ejipte. Nti a ye ve mia tit a mia ye di je. 
Mia ye bo te di je môse wua, mibaé, mitan, awôm nge mewôm mebaé, 
ve ngume ngon, akekui ja ye vame mia e mimbile mi môé a bo mia abume mintaé, amu mi nga biasé Nti a ne mia e zañ, a amu mi nga yône be nye a jô na: Amu jé bi nga kôlô Ejipte?
Môze a nga semé a jô na: Bôte ba bômane ma ba be ne toyini mintete misaman, éyoñe te wo kôme jô na wo zu ve be tite ya di tañe ngume ngon! 
Toʼo bia wôé mintômba miañgan mise, bikela biangan bise a benyaʼa bangan bese, abime te da ye bo fe ve tyôtyoé! 
Ane Nti a nga yalane Môze na: Ye wo Nti wo ye bo étun? Wo ye yen éyoñe ji nge jam ma te jô wo da ye boban nge momo.
Eyoñe te Môze a nga ke kate bôt mejô me Nti. Ane a nga sulane bôt mewôme zamgbwale ya bemvendé yʼIsraél a telé be mbômaʼan a nda éndelé bendôbaʼane. 
Nde Nti a nga sis e nsume nkut été a kobô Môze. Ane a nga nyoñe ngab éziñ ya nsisim ô mbe be nye a sôé wô e be bemvendé mewôme zamgbwa. Eyoñe nsisim ô nga sis e be be, be nga taté na ba kulu mejô, ve teke kee wô ôsu.
Bôte bebaé môé na Eldad a Médad be nga liʼi e minkan, a nsisim ô nga sis e be be; be fe be mbe ntilan ve be nji ke e nda éndelé; be nga taté na ba kulu mejô e minkan. 
Ane ndôman éziñ é nga mate a ke kate Môze foé a jô na: Eldad a Médad ba kulu mejô e minkan. 
Nde Yasua e mone Nun, baʼa Môze aso mongô, a nga jô na: A Môze Tate wom, baméʼé be! 
Ve Môze a nga yalane na: Ye wo bo ma éviele? Ke ma dañe yene mvaé nge ayoñe bôte Nti ese e bili foʼo ve bekulu mejô, a ngoʼé nge Nti a ne sôé nsisim e be be! 
Ane Môze a nga ke e minkan baa be bemvendé yʼIsraél.
Nti a nga bo na évuñulu é vuñ; é nga soo abem mfaʼa ya mañ a zuu de minkan tañe nté dulu ngume môs mfaʼa ya li, nalé fe mfaʼa ya li, mbômaʼan a minkan, afip tañe menyiʼi me mo mebaé a kui si. 
Ngume môs a ngum alu, a ngume môs ôvok ô nga tôñe valé, bôt be nga kôlô si a ke ba kôan abem. Môt a nga dañe kôane tyôtyoé a nga kôane tañe betoyini bekili. Be nga yané de mbômaʼane minkan; 
Tit é ngenane be mesôñ te nyalé je, nde ayaa Nti é nga yôñ e nyôle ayoñ ese, a Nti a nga wôé bôt a beta ébubua. 
Be nga yôlé vôm ate na: Kibrôt-Atava, nalé a ne na: Mesoñe ya nkômban, amu vôm ate be nga jame bôte ya ayoñ be nga dañe bili a nkômbane ya di tit.
Akôlô ya Kibrôt-Atava, bone bʼIsraél be nga ke Azérôt, e vôm be nga vule minkane miap.
Miriam a Aron be nga kobô Môze abé , amu a nga luʼu ngone ya Kus; 
nde be nga jô na: Ye Nti a nga kobô ve Môze étam? Ye a nji fe kobô bia? Ane Nti a nga wôk ane ba kobô. 
Môze a mbe étua évôvoé, a lôte bôte bese be nga too si.
Ane Nti a nga loone Môze, Aron a Miriam a jô be na: Mia belaa kuan atan a ke e nda éndelé. Nde be nga ke. 
Ane Nti a nga sis nsume nkut été a tebe anyiine nda éndelé, a loon Aron ba Miriam. Nde bebaane be nga ke, 
a Nti a nga jô be na: Vôʼôlaʼan e jam ma zu jô mia. Eyoñe môte wua ya be mia a ne nkulu mejô, ma Nti ma yené e be nye, a ma kobô nye a zene ya miñyenan a biyeyem. 
Ve a nji bo nalé mfaʼa mbo ésaé wom Môze, nyô a nyoñe njuʼu ya bôte bame bese ane da yian. 
Ma kobô nye ne ngeññ teke ntebe zañ; ma yené e be nye a a yen ane ma yené e be nye. Amu jé mi nji ko woñe ya ve Môze mbo ésaé wom bijô?
Ane Nti a nga bulan njalan a ayaa. 
Eyoñe nsume nkut ô nga kôlô nda éndelé yôp, nyôle Miriam é nga yian a bifumulu mebat avalʼane sut. Mebate mete me mbe mebate me zam . Eyoñ Aron a nga fombô nye, a nga yene nye a ntoo nzezam. 
Nde a nga kobô Môze na: Bi ne njalan a mekua. Ve ma yeʼelane wo na te ve bia melep bia yiane me amu asuʼu dulu dangan. 
Miriam a boʼo te funane minkeñelé mi bon mia bialé mi too ñwuan a minsône miap mi too ndiʼan éfas éyoñ ba bialé. 
Ane Môze a nga yeʼelane Nti a jô na: A Nti, ma yeʼelane wo na ô saé nye! 
A Nti a nga yalane nye na: Nge ésaa a tui nye menden asu nga ôson ô nga ye bi nye tañe ngume sondô? Ajô te be kuliʼi nye e minkan atan tañe ngume sondô fe! E mvuse ya valé étam nje a ye bi nkañesane ya bulan été. 
Eyoñe te be nga vaa Miriam e minkan tañe ngume sondô. Ve bone bʼIsraél be nji taté dulu te na Miriam a bulane nyiine minkan. 
Eyoñe mam mete me maneya, Israél a nga kôlô Osérôt a ke vule minkan e nkôte si ya Parañ.
Nti a nga kobô Môze na: 
Lôme bôt be ke looé si ya Kanaan nje ma ve bone bʼIsraél. Mia ye lôme môte wua yʼayoñ ése, môt ase asu ayoñe beésa bé. Ba ye nyoñeban e betebʼôsu ya ayoñ Israél été. 
Ane Môze a nga lôm be akôlô nkôte si ya Parañ, avale Nti a nga bendé; bôte bete bese be mbe bivete yʼIsraél. 
Biyôlé biap mbie bi: e be bone be Ruben: Samua e mone Zakur;
e be bone be Siméoñ: Safat e mone Ori;
e be bone be Yuda: Kaléb e mone Yefuné;
e be bone be Isakar: Yigal e mone Yôsep;
e be bone bʼEfrayim: Oséa e mone Nun;
e be bone be Bényamin: Palti e mone Rafu;
e be bone be Zabuloñ: Gadiél e mone Sodi;
e be bone be Yôsep: mvôʼô Manasé: Gadi e mone Susi;
e be bone be Dañ: Amiél e mone Gemali,
e be bone be Azér: Setur e mone Mikaél;
e be bone be Néftali: Nabi e mone Wofsi;
e be bone be Gad: Géuél e mone Maki;
biyôlé bi bôte Môze a nga lôme na be ke looé si mbie le. Môze a nga yôlé Oséa e mone Nun jôé na: Yasua.
Ane Môze a nga lôme be be ke looé si ya Kanaan a jô na: Tyiʼan e zen ja lôte nkôte si ba loone négéb , éyoñe te mia ye bete nkô. 
Mia ye yene si avale é né a avale bôt be too été, nge be ne mingungu nge mintetek, nge be ne tañe tyôtyoé ngʼabui; 
avale si bôte bete be too é né, nge é ne mbamba nge mbia si; avale bitison be too bi né, meban nge alem; 
avale si é né, atek nge ayet, nge bilé bi ne été nge momo. Boʼon ayoʼo minleme ya zuu bibuma yʼété. Mbu ôte ô mbe wu bibuma mindik bia taté tôlôbô.
Be nga ke looé si ataté nkôte si ba loone sin a kui rehôb, anyiin Amat. 
Be nga lôt e zene ya Négéb a kui Ebroñ e vôm Ahiman, Sékayi a Talmayi, bone be Anak, be nga too. A Ebroñ zoʼone Ejipte, Ebroñ nye a nga taté lôñeban mimbu zamgbwal ôsu. 
Be nga ke a kui mbiʼili Eskol vôm be nga tyiʼi ntyaé ndiʼi woon ésañeté bibuma é too été, be nga beʼe wô bebaé e mbôñ; be nga nyoñe fe bibuma bi grenad a bibuma bi fig. 
Be nga yôlé vôm ate na mbiʼili Eskol amu ésañeté bibuma bi ndiʼi woon bone bʼIsraél be nga tyiʼi vôm ate. 
Eyoñe melu mewôm menyin me lôteya, be nga bulane minkan.
Eyoñ be nga kui minkan, be nga ke e be Môze, Aron, a bôte bese yʼIsraél. Vôm ate a mbe Kadés e nkôte si ya Parañ; nde be nga kate be foé a bôte bese yʼIsraél; be nga liti fe be bibuma ya si éte. 
Be nga kate Môze foé avale di: Bi nga kui foʼo e si ô nga lôme bia. Si éte é ne foʼo vôme menyañ a wôé bia len, bibuma yʼété mbie bi. 
Ve bôt be too été be ne biwôlô, bitison nlôñan alem a anen, bi nga yene fe bone bʼAnak. 
Bone bʼAmalék be too si ya Négéb; Behétieñ, Beyébuzieñ a Beamorééñ be too nkôle yôp, a Bekananééñ be too bebé mañ a e minsaʼa mi ôsôé Yordan.
Nde Kaléb a nga tooé bôte bivô, amu be nga kobô Môze abé e menyiñ. Nde a nga jô na: Nkelan, a bia ye nyoñe si amu bia ye dañe je!
Ve bôte baa be be be nga ke be nga jô nye na: Bi se nguleya ke wosane bôte bete, amu ba dañe bia ngu. 
Nalé be nga soo mbia foé ajô si be nga ke looé a kate je bone bʼIsraél be jôʼô na: E si bi maneya wulu a looé, é ne si ja min, e bôt be too été a e bôte bese bi nga yen été be ne meyabe me bôt. 
Bi nga yene minkpwese mi bôt, bone bʼAnak, mvoñe bôt é ne meyab abui. Bi yene biabebien vʼane bitandak, avale te fe bi nga yené e mise map.
Ane bôte bese be nga bete metyiñ a yôn; be nga yône ngum alu ôte ôse. 
Bone bʼIsraél bese be nga kobô Môze a Aron abé menyiñ a jô be na: Amu jé bi nji ke wu e si yʼEjipte, nge wu e nkôte si! 
Amu jé Nti a kañese na bi nyiine si éte a wu a nkpwaté mekôn? E binga bangan, a bone bangan ba ye bo biôme ya nsa. Ye e nji bo mvaé mfaʼa wongane na, bi bulan Ejipte? 
Nde môt ase a nga jô nyô mboʼo na: Ntelaʼan évet, bi bulan Ejipte.
Ane Môze a Aron be nga ku mesu me butu si ôsu ékôane bôt ése ya bone bʼIsraél. 
Wôna Yasua e mone Nun a Kaleb e mone Yefuné, bôte ya nsamba ô nga ke looé si, be nga nyabe mengômesane map 
a kobô ékôane bôt ése na: E si bi nga wulu a looé, é ne angôndô ya étua mbamba si. 
Nge Nti a yene bia mvaé, wôna a ye bo na bi nyiine si éte a a ye ve bia je; si e vôme menyañ a wôé bia len. 
Ve da, te kôlan e ngame Nti, nalé fe te koone bôte ya si éte woñ; amu be ne bia avalʼane bidi, jôme ya kame be é nji fe bo a Nti a ntoo e ngame jangan, te koone be woñ.
Ve ngume nsamba ôse ô nga jô na be lume be mekok . Atemeteme na étôtoʼo Nti é nga faé e mise me bone bʼIsraél, e nda éndelé bendôbaʼan été.
Ane Nti a nga jô Môze na: Ye bôte ba ba ye foʼo jôʼé mbenan ba bene ma? Ye ba ye ke ôsu a bo te tabe ma ndi akôsa bo mendem mese me litiya ézezañe jap? 
Ma ye bibi a jiane be a ébubua ôkon, a éyoñe te ma ye bo na ayoñ da dañe ngu a abui a lôte Israél e bialé be wo. 
Eyoñe te Môze a nga yalane Nti na: Bôte yʼEjipte be nga yeme na, ô nga vaa bôte ba e be be a ngu. 
Be nga kañete de bôte ya Kanaan, be kik be yemeya na, wo Nti wo wulu bôte ya ayoñe dôé, a na wo yené e be be, ntebe zañe momo; ba yeme na, wo wo kamane be, amu wo wulu ôsu viap e nsume nkut a amôs, e nsume nduan a alu. 
Nge wo mane jiane bôte bôé éyoñe jia, meyoñe bikule mese me nga wôʼôtan e mam mese ô nga bo ma ye jô na: 
Nti a nji ke bo nguleya wulu e bôte ba a kui be e si a nga kaʼa be; amu ajô te nde a maneya wôé be e nkôte si. 
Ajô te ma yeʼelane wo, a Nti, na ô kulu e ngule jôé. Boʼok avale ô nga tuʼa kate bia na: 
Me ne Nti, nyô a yeme jibi a mvam abui, ma yeme jibi abé mevale meva, ma yeme fe jibi melo mevale meva. Ve me nji nyoñe môt a bili mekua ane nyô a nji bi étom; abé ya môt a bo melebe yʼété ma tôñ e mvoñe bôte jé a kui e miaé lale, nge miaé nyini.  
Ajô te a Nti, amu ô ne avale mbamba fulu te, tame beta jamé abé ya bôte bôé, avale ô zuya wo jamé be, ataté éyoñ be nga kôlô Ejipte. 
Nde Nti a nga yalane nye na, me jaméya avale wo te sili. 
Ve ane e ne bebela na me vee, a na, étôtoʼo jam ja yiane si nyô ése, 
e bôte bese be nga yen étôtoʼo jam a mendem me nga bo Ejipte a e nkôte si, a mbe be bôbeleya ma biyoñ awôm, a be nji ke vôʼôlô tyiñe jam,  
bese ba ye bo teke yene si me nga kane bʼésaa ngana na ma ye ve be: ba bese be nga soñe ma ba ye bo teke yene je. 
A amu mbo ésaé wom Kaleb a nga bili avale nsisim afe, a amu a nga tuʼa tôñ e zene jam, ma ye bo na a nyiin e si a nga ke, a e mvoñe bôte jé ja ye nyoñe si éte. 
Bôte ya Amalék a e ba ya Kanaan be too e mbiʼili; a akiti ma ye bulane mvus a tôñe zene ya nkôte si e mfaʼa ya évele mañ.
Ane Nti a nga beta jô Môze ba Aron na: 
Me wôʼôya ane bone bʼIsraél ba kobô ma abé menyiñ. Nté avé ba ye ke ôsu a bo nalé? 
Kele jôane be na: Ma, Nti a vee, ma kobô ne ngeññ na, ma ye bo mia avalʼane mejô me nga wôʼô mi kobôʼô me né: 
mia ye mane wu e nkôte si wu. E mia bese mi nga lañeban, mi too mimbu mewôm mebaé a a lôte valé, mia ye wu amu mia kobô ma abé menyiñ. 
Ma kane de ngana na, mia ye bo te nyiin e si me nga tiñeti mia na, mia ye tabe. Kaléb e mone Yefuné a Yasua e mone Nun étam mbe ba ye nyiin été. 
Ve mfaʼa ya bone benan, ba mi nga jô be na ba ye bo jôme ya nsa e be besiñe benan, ma ye nyiñeli be e si mi nga biasé, a ba ye yeme je. 
Ve mia, mia ye wu e nkôte si wu, 
ve bone benan ba ye baʼale mimbame miap tañe mimbu mewôm menyin. Ba ye beʼe e mam ma tôñ ékotekote jenan, akekui mia ye mane wu bese e nkôte si. 
Mi nga looé si melu mewôm menyin, ve mia ye tôbane minjuʼu ya abé denan tañe mimbu mewôm-menyin. Môs ôse wo ye veʼane ngume mbu. Eyoñe te mia ye yem jôm é ne na, me ne mia e ngame yat. 
E jame ma Nti ma kate mia, nde le. A ma kate mia bebela na, ma ye bo mia avale me jôya, mia, ayoñe bôt e ne adite ya beʼe a mi maneya tebe ma e ngame yat: ajô te mia ye mane wu e nkôte si môte wua teke liʼi.
Ajô te ba bese Môze a nga lôme na be looé si, mbe bete a mebulan, be nga kobô nkobô ya biasé si éte a tindi fe bôte na be kobô Môze abé , 
be nga mane wu; Nti a nga bibi be a ébubua, amu nkobô abé be nga kobô si éte. 
Yasua a Kaléb étam mbe be nga liʼi ézezañe ya bôte bete.
Eyoñe te Môze a nga zu kate bone bʼIsraél mejô mese Nti a nga kobô. Nde be nga dañe yaa. 
Ajô te, e ndibe tyé, be nga ke e si minkô be jôʼô na: Bi ne mekua! Vʼéyoñe ji bi ne nkômesane ya ke e vôme Nti a nga jôô nye. 
Môze a nga sili be na: Jé mia bo ji? Mia bo abendé Nti melo. Mi se nguleya yene mvaé! 
Nti a nji bo mia ngam; ajô te te keane na besiñe benan be bôme mia. 
Bôte ya Amalék a ba ya Kanaan be ne wé, ôsu vienan; mia ye mane wôéban e mewosane zañ. Amu mi maneya kandane Nti, nde Nye fe aa ye ke bo e ngame jenan. 
Ve ayoʼo dab été, bone bʼIsraél be nga jeñe na be ke e si minkô. Ve Môze a nga liʼi e minkan, nalé fe éwolo é nʼétyi, ndeme ya élate Nti. 
Bôte ya Amalék a ba ya Kanaan be nga sis be soʼo minkô e vôm be nga too, nde be nga bôme bone bʼIsraél a titane be a kui Orma.
Ane Nti a nga kobô Môze a jô na: 
Kobôʼô bone bʼIsraél, a jô be na: Éyoñe mia ye kui e si ma ve mia na mi lôñe bitabaʼa bienan, 
a mia ye ve Nti mimvean mia diʼibane nduan, mi too mimvean mia diʼibane ngumba, nge mimvean ba ve asu ya tôé atiñ , nge mvean ane nlem wo kômbô, nge na e mebôʼô menan été, asu ya kulu jôm é ne mbamba menyum e be Nti, é soʼo e beta mimbam nge bone mimbame biyeme bienan été, 
môt a bo Nti mimveane mié, a ye fe zuu kili avut éla, mfuʼan a lita mbone jia a étun, 
a lita woone jia a étun asu mone ntômba ase a veban e mimvean mi ne ngumba, nge mimvean asu nlatane ngbwa. 
Nge étyiʼa é ne nnôme ntômba, ba ye zuu fe kili avut ésaman, mfuʼan a lita mbon ébaé, 
a lita woon ébaé; ma ye nyeʼe mbamba ényume ya ôtita yʼété. 
Nge nnôme nyak nye ba ve asu mimvean mi ne ngumba, nge mimvean asu nlatane ngbwa, asu ya tôé atiñ , nge asu ya te ngume jam, 
ba ye zuu fe kili avut ébu, mfuʼan a lita mbon éla, 
a lita woon éla: ma ye nyeʼe mbamba ényume ya ôtita yʼété.
Avale te da yiane boban éyoñ étyiʼa é ne nnôme nyak, nnôme ntômba, étoñe ntômba nge étoñ ékela. 
E tañe betit ése mia ye ve, mia ye baman tit ése yʼété a mimvean avut mi ne njôan. 
Bone bʼIsraél bese ba ye tôñe minjôane mite éyoñ ba ye ve ma mimvean mi ôtita ô ne mbamba menyum. 
Beyeñ be too be mia nté éziñ e si jenan, nge ba menda me bôte map me tabeya miaé miaé, mia be be bese mia ye tôñ avale minjôane da nge ba kômbô ve ma mimvean mi ôtita ô ne mbamba menyum. 
Miñyeʼelan mia ye bo avale da asu bôte bese, asu mia bone bʼIsraél a asu beyeñ, a miaé mise mia ye bo miñyeʼelane mite ésaé. Ma Nti, ma belane bone bʼIsraél avale da fe ane beyeñ: 
metiñ a miñyeʼelan bi ne avale da asu denan a asu dap.
Ane Nti a nga jô Môze na: 
A kalane bone bʼIsraél minjôane mi: éyoñ mia ye nyiin e si ma kee mia 
a di bidi ya vôm ate, mia ye vaa ngab éziñ a ve me je. 
Mia ye yame mon éwôlé ya mimvean a ébañ avut be ndôme mane fuk, mia ye zuu ma je ane ba zuu mveane mefes, éyoñ be ndôme mane tyaʼa nlisi. 
Ajô te mia ye ve ma éwôlé ôsu mia ye taté yam. Nyeʼelane wu ô ne fe asu miaé mise mia zu.
Nge mia kop e mfuʼan a bo te baʼale mebendé mete mese mme Nti a nga ve Môze, 
mam mese Nti a nga bendé mia a Môze, ataté môse Nti a nga ve Môze mebendé, a kui miaé mienan mi nga tôñe mvus; 
nge mbia mboon a nga yené e mfuʼan, bôte bese te yeme mboone te; ékôane bôt ése ja ye ve étoñe nnôme nyak asu mveʼan ô ne ngumba, ô too mbamba menyum e be Nti, mbundaʼan a mvean avut a mbon avale nyeʼelan yʼété ô né; a ye fe ve nnôm ékela asu metunaʼa me njaman abé. 
Ntuni a ye bulu nsem asu ékôane bôt ése ya bone bʼIsraél, wôna ba ye nyoñe njaman : amu ékobe te é ne fuʼan, a be soya mvean wo diʼibane nduan asu be Nti; be soya fe étyiʼa asu be Nti mfaʼa njaman abé amu fuʼan ékobe wop. 
Ekôane bôt ése yʼIsraél ja ye nyoñe njaman nalé fe ntabe a too e zañe jap, asu bôte bese, amu ékobe te é ne fuʼan.
Nge môte wua nye a te bo abé e fuʼan, a ye ve ngal ékela a ntoo mbu wua ane metunaʼa asu njaman abé. 
Ntuni a ye bulu nsem asu be Nti ajô môt a nji vañe bo abé; éyoñ a maneya bulu nsem asu dé, a ye nyoñe njaman . 
Eyoñe môt a nji vañe bo jam, atiñe da da ye bo ésaé mfaʼa bialébialé a mfaʼa ntabe a too e zañe jap. 
Vʼéyoñe bialébialé nge ntabe a vañe bo jam, a taya Nti; ba ye vaa môt ate e zañe bôte bé. 
A biaséya mejô me Nti a a tyameya atiñe dé: ba ye vaa môt ate a a ye beʼe adite ya ékobe jé.
Valé bone bʼIsraél be ngenan e nkôte si, nde be nga koone môt a tyaa njaʼa e môse sabat . 
Bôt be nga koone nye a tyaa njaʼa be nga zuu nye be Môze, Aron a ékôane bôt ése. 
Nde be nga kôme baʼale nye amu jam be nga yiane bo nye e nji ke kateban. 
Ane Nti a nga jô Môze na: Môt ate a yiane wôéban; bôte bese ba ye lume nye mekok e minkan atan. 
Ane bôte bese be nga kee nye e minkan atan a lume nye mekok , nde a nga wu avale Nti a nga bendé Môze.
Ane Nti a nga jô Môze na: 
Kobôʼô bone bʼIsraél na: E miaé ôse été, ba ye bo mezeʼele e ñwôndé ya mengômesane map. 
Mezeʼele mete me ne asu ya simesane mebendé me Nti a bo me; mia ye bo te tôñe minkômbane ya minleme mienan nge mi me mise menan, mi za dutu mia na mi bo bijabô. 
Avale di mia ye simesane mebendé mam, a mia ye bo me, éyoñe te mia ye bo étyi asu e Zambe wônan. 
Ma me ne Nti, e Zambe wônan, nyô a nga soo mia Ejipte na a bo e Zambe wônan. Me ne Nti, e Zambe wônan.
Koré e mone Yisehar, ndaé Kehat, ndile Lévi, ba Datan a Abiram e mone Eliab, Oron e mone Pélét, belale be too e bone be Ruben, 
be nga bôndé feʼe ya wosane Môze ba be bôte mintete mitan a mewôm metane ya bone bʼIsraél, bivete ya bôt, ba be mbe be zaʼak e bikôan be too bôte ya duma. 
Nde be nga sulane vôme wua na be tebe Môze a Aron e ngame yat a jô be na: Abime mboone te e yianeya! Kee bôte bese be nʼétyi a Nti a too fe ézezañe jap, amu jé mi mia bete miabebiene yôp a dañe ngum ayoñ Israél ôse?
Eyoñe Môze a nga wôʼô nkobô te, a nga ku asu e buti si. 
Nde a nga kobô Koré a nsamba bôte wé ôse na: A akiti mametyé, Nti a ye liti e môt a nʼéñwé a e môt a nʼétyi, a a ye zuu môt ate bebé bʼEmien. A ye bo na e môt ase Emien a ye top, môt ate a ye subu nye bebé. 
Boʼon avale di: nyoñane daʼa, Koré a nsamba bôte wé ôse, 
a akiti futaʼane nduan a ôlobinda e daʼa été, Nti Emien a lôô: e môte Nti Emien a ye top nye a ye bo étyi. Amu mboone wu ô lôteya nné, a bone be Lévi! 
Nde Môze a nga jô Koré na: Vôʼôlaʼan a mia bone be Lévi! 
Ye e ne mone jame na Zambe yʼIsraél a nga telé mia e fefel ékôane bôt ése yʼIsraél, a bo na mi subu nye bebé asu ya belane mia ésaé ya tabernakel Nti, a telé mia ôsu ya bôte na mi baʼale be? 
A nga bo na mi subu nye bebé, wo a bobenyoñe bese, bone be Lévi a wo, vʼéyoñe ji mi nga sili fe ésaé betuni! 
A amu ajô te nde wo, a nsamba ôse mia bo ngame ya wosane Nti! Za a ne Oron ane mia kobô nye abé menyiñ?
Ane Môze a nga lôme bôt be ke loone Datan, Oran, Abiram, bone bʼEliab. Be nga yalane na: Bi se nguleya zu! 
Ye e ne mone jame na wo vaa bia si e vôme menyañ a wôé bia len asu ya zu mane jaa bia e nkôte si va? Ye wo ye ke ôsu a jôô bia? 
Ô nji ke nyiñeli bia e si menyañ a wôé bia len, sa ke mefube bidi a mefube mindiʼi mi woon mme ô nga ve bia ane ngab. Ye wo buni na e bôte ba be ne mindindim? Ajô te bia ye bo teke zu? 
Ajô te Môze a nga dañe wôʼôlun a jô Nti na: Te fombô mveane wop. Me nji nyoñe be toʼo vʼéjakase jia a, me nji ke bo môt éziñ yʼété abé .
Ane Môze a nga jô Koré na: Womien a nsamba bôte wôé ôse, zaʼan asu be Nti a akiti mia bʼAron. 
Môt ase ya be mia a ye nyoñ ésua ôtu wé a futi ôlobinda été, éyoñe te môt ase ya be mia a ye zuu ésua ôtu wé asu be Nti. Bisua bi ôtu bise bia ye bo mintete mibaé a mewôm metan; mia Arone fe mia ye nyoñ, môt ase, ésua ôtu jé. 
Nde be nga nyoñ, môt ase, ésua ôtu jé, be nga futi nduan été, be tele fe mendeʼe mʼôlobinda e bisua été, ane baa be Môze a Aron be nga tebe anyiine nda éndelé bendôbaʼan. Nde étôtoʼo Nti é nga faé e bʼékôane bôt ése. 
Ane Koré a nga sulane bôte bese be tebe be ngame yat anyiine nda éndelé bendôbaʼane. Nde étôtoʼo Nti é nga faé e bʼékôane bôt ése.
Ane Nti a nga kobô Môze a Arone na: 
Kôlaʼan ézezañe ya bôte bana été, a ma ye jiane be éyoñe jijia. 
Nde be nga ku mesu me butu si a jô na: A Zambe, wo ô nga ve ényiñ e be minsisime ya avale nsôn ése! Ye wo yaa ékôane bôt ése amu abé ya môte wua?
Nde Nti a nga kobô Môze na: 
Kobôʼô ékôane bôte na: Kôlaʼan a mialane mevôm mese, ôyap a étabaʼa Koré, Datan a Abiram. 
Ane Môze a nga kôlô si a ke e be Datan a Abiram; bemvendé yʼIsraél fe be nga tôñe nye mvus. 
Nde a nga kobô ékôane bôte na: Kelan ôyap a menda bindelé minkpwala bi bôte mi a te nnambane jôm éziñ é nʼénjap, mi za wu ébamane ya abé dap. 
Ane be nga mialan e mevôm mese, ôyap a nda Koré, Datan a Abiram. Datan a Abiram be nga kui atan a tebe anyiine menda bindelé map, ba be e binga bap, bone bap a bendaé bap.
Ane Môze a nga jô na: Jame di nde mia ye yeme na Nti nye a nga lôme ma na me bo e mam mese ma, a na, me nji bo jam éziñ é soʼo be mamien. 
Nge bôte ba be wui ane bôte bese ba wu, nge ba tôban e mam bôte bese ba tôbane me, wôna saake Nti nye a nga lôme ma; 
Ve nge Nti a bo mfefé jam, nge si ja kui anyu dé a mine be a biôme biabe bise, a sise vôme ya miñwuan bevevee, éyoñe te nje mia ye yeme na Nti nye e bôte ba be maneya soñe na a yaa.
Mejô mete me ngenan te mane nye anyu, nde si vôm be nga tele é nga salé. 
Nde é nga yoé anyu dé a mine be, bebien, menda map, a bôte be Koré bese a akume dab ese. 
Be nga ke vôme ya miñwuan bevevee, bebien a jôm ése é mbe énjap; ane si é nga buti be a be nga jañ ézezañ ékôane bôt. 
Israél ase a nga bômane be éyoñe a nga wôʼô ñyône wop, a nga tup, a jôʼô na: Si é za fe mine bia! 
Ane nduan é nga so be Nti a mane diʼi e bôte mintete mibaé, mewôm metan be nga liti ôlobinda e bisua bi ôtu été.
Ane Nti a nga kobô Môze na: 
Jôʼô Eléazar e mone Ntuni Arone na, a vaa bisua bi ôtu e vôme ndiʼan wo te boban, a mialane nduane yʼété ôyap, amu bisua bite bi nʼétyi. 
Ba ye kôme ataʼa metunaʼa a bisua bi ôtu ya bôt be nga bo abé a dimili binyiñe biap; amu be nga liti bisua bite e be bone Israél. 
Ajô te Eléazar ntuni a nga nyoñe bisua bi mvote bôt be nga diʼibane nduan be nga liti asu be Nti a kôme bibaʼa asu ataʼa metunaʼa. 
Jame ya simesane le mfaʼa bone bʼIsraél, éyoñe te môt ase a ve ôlobinda asu be Nti, a za boo ane Koré a nsamba wé, avale Nti a nga jô a anyu Môze.
Eyoñe tyé é nga lendé, ékôane bôt ése ya bone bʼIsraél é nga kobô Môze a Aron abé menyiñ a jô na: Mia mi nga wôé e bôte be Nti. 
Eyoñe nsamba ôse ô nga sulan mfaʼa ya tebe Môze a Aron e ngame yat, mesu me lôô be mfaʼa ya nda éndelé bendôbaʼane, nde nsume nkut ô nga yandane nda éndelé éte a étôtoʼo Nti é nga yené. 
Ane Môze ba Aron be nga kui e nda éndelé bendôbaʼane. 
Nde Nti a ngo kobô Môze na: 
Kôlaʼan ézezañe ya bôte bana, a ma ye jiane be éyoñe jijia. Nde be nga ku mesu me butu si. 
Ane Môze a nga jô Arone na: Nyoñ ésua ôtu a futi e nduan wo te nyoñ ataʼa metunaʼa. Teléʼé fe ôlobinda ésua été, wôna kele avô e vôme bôte be né, a bulu be nsem; amu ôlune Nti ô tôtaneya, a ébubua é tatéya. 
Eyoñe te Aron a nga nyoñ ésua avale Môze a nga jô, a mate mbil e vôm ékôane bôt é nga too; a koé na ébubua é tatéya e bôte zañ. Nde Aron a nga ve ôlobinda a bulu nsem asu ékôane bôt. 
Nde a nga tebe e zañe bewu a bevevee, éyoñe te ébubua é nga tebe. 
Nti a nga jô Arone na: Womien, bone bôé a nda bôte jôé, mia ye beʼe adite ya ékob ése é ne boban e nda é nʼétyi été: womien a bone bôé mia ye beʼe adite ya ékob ése é ne boban ésaé betuni jenan. 
Mia be bobenyoñ zaʼan, mvôʼô Lévi, ayoñ ésoo, nalé ba ye bo nlatan a wo a volô wo ésaé ôsu ya nda éndelé é bili éwolo élat. 
Ba ye baʼale mebendé môé a baʼale nda éndelé ése; ve ba ye bo te subu bebé a biôme mebelan bi nʼétyi, nge subu bebé ataʼa metunaʼa, mia be be mi zaa wu. 
Ba ye baʼabe a wo, a ba ye baʼale nda éndelé bendôbaʼan asu ésaé ése yʼété. Te ke nneñ éziñ a ye zu mia bebé.  
Mia ye baʼale vôme yʼétyi a ataʼa metunaʼa, éyoñe te ayaa Nti da ye bo te beta kui e be bone bʼIsraél. 
O lôô, me nyoñeya bobenyoñ, bone be Lévi, ézezañe ya bone bʼIsraél, Amu be ne mvean e be Nti, nde be vebaneya be mia asu ya bo ésaé ya nda éndelé bendôbaʼane. 
Womien a bone bôé, mia ye baʼale bisaé ya éto betuni jenan asu jam ese da fombô ataʼa metunaʼa, a jôm ése é ne e nda été, éndelé ya zañe yat, mia ye bo ésaé yʼété. Esaé betuni jenan é ne e ji me veya mia. Nneñ ase a ye subu bebé a ye wôéban.
Ane Nti a nga jô Arone na: Ô lôô, me veya wo ô baʼale mimvean mia veban asu dam, ma ve mie e be wo a bone bôé, nalé fe jôm ése bone bʼIsraél ba telé étyi, bi ne mia mveban amu mi ne ñwoʼone mbon, a jame te e ntoo njôan ya nnôm éto. 
E ngabe jôé nyô, ézezañe ya biôme bia dañ étyi bi ne te diʼibane nduan; mimveane miabe mise, mimveane ya avut mise, metunaʼa mabe ya njaman abé mese, a metunaʼa ya mmeman abé ba ye ve ma; biôm bia dañ étyi bite bia ye bo émbiôé a bi bone bôé. 
Wo ye di bie avalʼane biôme bia dañ étyi; fam ése ja ye di bie; bi ne biôm bi nʼétyi mfaʼa wôé.
E ngabe jôé fe nyô: jôm ba kandé e mimvean ya bone bʼIsraél ô laté a jôm ése ba ye ve a mboone jame ya telé jôme te étyi mfaʼa Nti, ma ve wo bie a bone bôé be ne befam a bobebinga bôé, jame te e too atiñe ya nnôm éto. Môt ase a ne mfuban e nda jôé, a ye di bie. 
Ma ve wo bembômô ba ye ve Nti; jôm ése ja dañe mvaé e mimbon, ji ése ja dañe mvaé e mfefé woon a fôn. 
Bembômô bibuma ya si ba ye zu ve Nti ba ye bo émbôé. Môt ase a ye bo mfuban e nda jôé a ye di be. 
Jôm ése é ne ntiñetan e be Nti Israél été, ja ye bo énjôé. 
Ntôle ya nsôn ôse ba ye ve Nti, bôt a betit, wo ye bo éñwôé, ve wo ye nyoñe ngôtô ya ntôl ôse ya môt, nalé fe ngôtô ya ntôle ya tit é nji bo mfuban . 
E tañe ja kôté mie, wo ye nyoñe je ataté éyoñe ntôl ô ntoo ngone jia. Avale womien wo ye yen, tañ éte ja ye bo besikel be argent betan, avale sikel vôme yʼétyi a né, nalé a ne na begram awôm. 
Ve wo ye bo te nyoñe ngôtô asu mon ôsu nyak ja taté biaé, nge nyô ngale ntômba a taté biaé, nge nyô ngal ékela a taté biaé: amu bityiʼa bi nʼétyi mbie le. Wo ye miame metyi mabe ataʼa metunaʼa yôp a diʼi avoñe dap ane mimvean mia diʼibane nduan mi too mbamba ényum e be Nti. 
Minsône miap mia ye bo émiôé avale fe ane ôngôn ba telé étyi, a avalʼane énam abé ya mbo nnôm. 
Ma ve ataté womien, bobefame bôé a kui bobebinga bôé, ane njôane ya nnôm éto, e jôm ése bone bʼIsraél ba ye kandé e mimveane miap mi nʼétyi ba ve Nti. Elate te é ne ji é ne tekʼatyamé nnôm éto mfaʼa Nti, asu dôé a mvoñe bôte jôé. 
Ane Nti a nga jô Arone na: Wo ye bo teke ngap e si jap, a wo ye bo te bi ngap e zañe jap; ma me ne ngabe jôé a éliʼi jôé e zañe bone bʼIsraél. 
Eliʼi ma ve bone be Lévi Israél été, é ne ngab awômô ése, maʼane ya ésaé ba bo, ésaé ya nda éndelé bendôbaʼane. 
Bone bʼIsraél ba ye bo te beta subu bebé a nda éndelé bendôbaʼane, be za beʼe mbeʼe ya abé éziñ a wu. 
Bone be Lévi ba ye bo ésaé ya nda éndelé bendôbaʼane, a ba ye beʼe adite ya ékobe jap. Njôane wu ô ne wu ya nnôm éto e miaé mienan mise; ba ye bo te nyoñ élik ézezañe bone bʼIsraél. 
Eliʼi ma ve bone be Lévi é ne mengab awômô bone bʼIsraél ba ye vaa asu Nti; ajô te me nga jô ajô dabe na: Ba ye bo te kʼélik e zañe bone bʼIsraél.
Ane Nti a nga kobô Môze a jô na: 
Wo ye kobô bone be Lévi a jô be na: Éyoñe mia ye nyoñe ngab awômô e be bone bʼIsraél, nje ma ve mia ane élik é soʼo be be, mia ye kandé mvean asu Nti, ngab awômô ya ngab awômô; 
a jôme mia kandé te, ja ye lañebane mia ane fôn ba vaa afup a avalʼane njalane fandé woon ba vaa e vôm ba miate bibuma. 
Avale te nde mia fe mia ye kandé mvean asu Nti ô soʼo e mengab awômô mia nyoñ e be bone bʼIsraél, a mia ye kee Aron ntuni mvean mia te kandé asu Nti. 
E mimvean mise ba ye ve mia, mia ye kandé ngab éziñ asu Nti; e mfaʼa ya jôm ése é nʼabeñ, mia ye kandé ngab é ne ntelan étyi. 
Wo ye jô be na: Éyoñe mi kandéya ngabe ja dañe mvaé, ngab awômô ja ye lañeban e mfaʼa bone be Lévi avalʼane nkôane bidi ya mefup, a avalʼane nkôane mendim bibuma. 
Mia ye di ngab awômô éte e vôm éziñ mia be bôte ya nda bôte jôé; amu e maʼane menane le, mvolane ya ésaé mia bo e nda éndelé bendôbaʼane. 
Teke abé éziñ da ye nnambe mia éyoñe mi maneya kandé e ngap ja dañe mvaé, mi nji ke ndaman étyi ya mimveane mi bone bʼIsraél mi nʼétyi, a mia ye bo teke wu.
Ane Nti a nga kobô Môze baa Arone na: 
Njôan ya atiñe Nti a nga ve ñwô wuna na: Kobôʼô bone bʼIsraél na, be zuu évele ngale nyak, é too mvoʼé ne selem, teke ayeñ, é ngenan te beʼe mbeʼe. 
Mia ye kalane je Eléazar ntuni , nye ki a ye kuʼi je e minkan atan, a ba ye tyiʼi je ôsu vié. 
Eléazar Ntuni a ye nyoñe metyi ya ngale nyaʼate a ônyu éyoñe te a miame me biyoñe zamgbwa ôsu nda éndelé bendôbaʼane. 
Ba ye mane diʼi nyak mise mé me lôô. Ba ye diʼi ékôbe jé, minsône mié a metyi mé a mebi mé. 
Ntuni a ye nyoñe njaʼa élé sédre, élé izôp a évele nsinga a wua bie ézezañe nkabaʼa nduan wo diʼi nyak. 
Ntuni a ye sôbe mengômesane mé a woʼo nyôle jé mendim; éyoñe te a ye bulane minkan, ve a ye tabe te mfuban a kui mamengôʼé. 
Môt a ye diʼi nyak a ye sôbe mengômesane mé a mendim a wobane fe mendim, a a ye tabe te mfuban akekui mamengôʼé. 
E môt a ne mfuban a ye kôane asube ya nyak a kee de e minkan atan, e vôm a ne mfuban; ba ye baʼale asube te asu ékôane mendim ma wosane mvin. Metunaʼa ya njaman abé le. 
Môt a te kôane asube ya nyak a ye sôbe mengômesane mé a a ye tabe te mfuban a kui mamengôʼé. Njôane ya nnôm éto ñwô le asu bone bʼIsraél, asu ntabe a too be zañ.
Môt a nnambe mbim, avale mbim ese, a ye tabe te mfuban tañe melu zamgbwa. 
A ye tun émien a mendim mete e môse lale a e môse zamgbwale, éyoñe te a ye bo mfuban . Ve nge a bo te tuneban ataté môse lale a e zamgbwale, aa ye ke bo mfuban . 
Môt ase a ye nnambe mbim ve teke tun émien, a ve tabernakel Nti mvin, ba ye vaa môt ate Israél été; amu be nji ke miame nye mendim ma wosane mvin, a mvine jé é ngenan e be nye.
Atiñ nde di: Nge môt a wu e nda éndelé été môt éziñ a too été, môt ate a ye beʼe mvin tañe melu zamgbwa; 
élabaʼa ése é yoo teke ébutaʼa été ja ye bo te mfuban . 
Môt ase a ye nnambe môt a te wu nkpwaté mekôn e nlame mvus, nge nnambe mbim, bivese bi môt nge soñ, môt ate a ye tabe tee mfuban tañe melu zamgbwa. 
Asu môt a ne tee mfuban , ba ye nyoñ asub asu étyiʼa ya njaman abé é nga diʼiban, a fulane de a benya mendim élabaʼa éziñ été. 
Môt a ne mfuban a ye nyoñ abusa izôp a dube de mendim; éyoñe te a ye miame me e nda éndelé, e bilabaʼa bise, e be bôte bese be ne valé, e be môt a nnambe bivese bi môt, e môte be nga wôé, mbim nge avus. 
Môt a ne mfuban nye a ye miame mendime mete e be môt a ne tee mfuban; a ye bo jame te e môse lale a e môse zamgbwale, a a ye fubu nye e môse zamgbwale. A ye sôbe mengômesane mé a wobane mendim; wôna mamengôʼé, a ye bo mfuban . 
Môt a nji bo mfuban a a nji tuneban, ba ye vaa nye ékôane bôt été, amu a maneya ndaman étyi ya vôme Nti a nʼétyi; amu be nji ke sôé nye mendim ma wosane mvin, nde a ne mvin. 
Njôane ya nnôm éto e mfaʼa wop ñwô le. Môt a miame mendim ma wosane mvin a ye bo tee mfuban a kui mamengôʼé. 
Jôm ése môt a ne te mfuban a nnambe é ntoo te mfuban a môt a nnambe nye a ye bo te mfuban a kui mamengôʼé.
Ekôane bôt ése ya bone bʼIsraél be nga kui e nkôte si ya sin e ngon ôsu a bôt be nga tabe e Kadés. Vôm ate nye Miriam a nga wu a e nne fe a nga jambe valé.  
Bôt be nga yi mendim; nde be nga sulane na ba tebe Môze ba Aron e ngame yat. 
Bôt be nga jeñe Môze ntañete be jôʼô na: Ngoʼé nge bi too ye wu na Nti! Emien a bibi bia bia be bobejañ. 
Amu jé mi nga zuu bia e nkôte si wu, e bia bi ne ayoñe bôte Nti? Ye amu na bi mane zu jañ a mimbame biyeme miangan? 
Amu jé mi nga vaa bia Ejipte? Ye asu ya zuu bia angônda vôme nyô? Teke jôm be ne bé va, e vana teke bilé bi figié, nge mindiʼi mi woon nge bilé bi grenadié, mendim mebiene ya nyu momo. 
Nde Môze ba Aron be nga kôlô e vôme bone bʼIsraél be nga too a ke anyiine nda éndelé bendôbaʼane, a ku mesu me buti si. Ane étôtoʼo Nti é nga yené e be be, 
nde Nti a nga jô Môze na: 
Nyoñe ntume wôé a sulane bone bʼIsraél; wo ye kobô akôme di bebien be lôô, a da ye ve mendim; yaa wo ye bo na mendim me vam akôme di a ve bone bʼIsraél a mimbame miabe mendime ya nyu! 
Nde Môze a nga ke nyoñe ntume wé e nda Nti, avale a nga nyoñ abendé.
Nde baa Aron be nga loon ékôane bôt, be tebe ôsu ya akôme Nti a nga jô de a kate be na: Vôʼôlaʼan a mia bebene njôan! Ye bi ne nguleya kuli mia mendim me soʼo akôme di? 
Nde Môze a nga bete wo a bibi akôm biyoñ bibaé a ntume wé. Awolo te ebien nde abui mendim é nga vam akôme te, a bone bʼIsraél be nga bo nguleya vaa évé jap, nalé fe mimbame biyem. 
Ve Nti a nga jô Môze a Arone na: Mi nji ke tabe ma ndi, mi nji ke jôʼé na étyi jam é yené e mise bone bʼIsraél! Ajô te ñhe saa fe mia mia ye wulu e bôte ba a kui be e si ma ve be  
Mfaʼa ya beta jam ate, ba kobô ajô mendime ya Mériba, e ne na, mendime ya ntañete, amu bone bʼIsraél be nga jeñe Nti mintañete, ve Nti a nga belan éyoñe te mfaʼa ya liti étyi jé.
Israél a too Kadés, nde Môze a lôme minlôman e be njôô bôte ya Edom be jô nye na: Avale di monyoñ, Israél, a jô na: Wo yem minjuʼu mise mi kuiya be bia. 
Betate be nga ke Ejipte, a bi nga tabe wé a ayap. Ve bôte yʼEjipte be nga tibili bia, biabebien a bʼésaa bangan. 
Nde bi nga yôn e be Nti, ane a nga wôʼô tyiñe jangan a lôme éngele wé a vaa bia Ejipte. Ajô te bia bi ne Kadés dene ba, tisone ya akuʼu da ya si jôé. 
Ma kômbô lôte si jôé; bia ye bo te tyii e mefube bidi été nge mefube mindiʼi mi woon, a bia ye bo te nyu mendime ya menjeñ me ne mfaʼan; bia ye tôñe nnôma zen , teke yale mbo nnôm, nge mbo ngal, akekui bi maneya lôte si jôé. 
NdʼEdom a nga yalane nye na: Woo ye ke lôte be ma! Nge mi veʼele zu lôt, ma ye bo mia bita! 
Nde bone bʼIsraél be nga jô nye na: Bia ye tôñe ve zen étam; nge bia nyu mendime môé, mamien a mimbame biyeme miam, ma ye yaʼan; ajô é nji ke bo valé; jôkéʼé ma me lôte vʼa mebo. 
NdʼEdom a nga yalane na: Woo ye ke lôt! NdʼEdom a nga ke tôbane nye a beta nsamba bôte mewosan. 
Ajô te Edom a nga bene na Israél a lôt e si jé, nde Israél a nga tyii zene fe.
Ane Ekôane bôt ése ya bone bʼIsraél be nga kôlô Kadés a kui e nkôle Hor. 
Ane Nti a nga jô Môze a Aron e nkôle Hor, e nné si Edome na: 
Aron a mbeme wu. E ne bebela na, a ye bo te nyiin e si ma ve bone bʼIsraél, amu mi nji ke bo abendé dame mewôk anjeñe ya Mériba. 
Ajô te a ntoo ve nyoñ Aron a mone wé Eléazar a bete be e nkôle Hor. 
Vaʼa Arone biôme bié a jalé bie Eléazar e mone wé. Vôm ate nye Aron a ye nyoñeban a wu. 
Ane Môze a nga bo avale Nti a nga bendé nye. Nde be nga bet e nkôle Hor ékôane bôt ése é lôô. 
Ane Môze a nga vaa Aron mengômesane mé a jalé me mone wé Eléazar. Nde Aron a nga wu vôm ate, abôbône nkôle yôp. Môze ba Eléazar be nga ke e nkôle si. 
Ekôane bôt ése é nga yene na Aron a wuya, nde nda bôt Israél ése é nga yôn Aron tañe melu mewôm mela.
Eyoñe njôô bôte ya Arad, môte ya Kanaan a mbe a too Négéb, a nga wôʼô na Israél a kuuya e zene yʼAtarin, a nga wosane nye a bi bôte bé minkôm. 
Ane Israél a nga tiñeti atiñ e be Nti a jô na: Nge wo ve ayoñe bôte di e mo mam, bitisone biap bia ye tyamban bise. 
Nde Nti a nga wôʼô tyiñ Israél a ve bôte ya Kanaan e mo map; be nga mane jiane be, bebien a bitisone biap: Nde be nga yôlé vôm ate jôé na Orma.
Ane be nga kôlô e nkôle Hor, a lôte zene ya évele mañ asu ya saʼale sii Edom. Vʼézezañe zen , minlem mi nga bili bôt atek. 
Amu ateʼe nleme te, nde bôt be nga kobô Zambe a Môze abé a jô na: Amu jé mi nga soo bia Ejipte na bi mane zu jañ e nkôte si va? Amu bidi momo, mendime fe momo, a bi kateya di mana bidi bi zaé nyô. 
Ane Nti a nga lôme benyo be bili nsu ô nʼényan abui, nde be nga lôbe bôt a abui e nga wu Israél été. 
Nde bôt be nga ke be Môze a jô nye na: Bi boya abé amu bi kobôya wo a Nti abé . Ajô te yeʼelaʼane Nti na benyo ba be ke bia ôyap. Nde Môze a nga yeʼelan asu bôt. 
Ve Nti a nga jô Môze na: Boʼok éveʼela nyo ja lôan a tyelé je ôlé; môt ase nyo é lôbeya, nge a fombô je, a ye nyiñ. 
Nde Môze a nga kôme nyo a mvot, a tyelé je ôlé; a e môt ase nyo é nga lôp a a fombô nyo mvot éte, a nga nyiñ.
Ane bone bʼIsraél be nga kôlô a vule minkane Obôt. 
Akôlô ya Obôt, nde be nga vule minkan e lyé-Abarim, nkôte si ô ne bebé a sii Môab, mfaʼa jôp da tôô. 
Akôlô ya valé, be nga vule minkan e mbiʼili Zéréd. 
Akôlô ya valé be nga vule minkan ôsôé Arnone yat, wo lôt e nkôte si, a kui e si Beamorééñ. 
Avale da jôban e kalate bita bi Nti été na: Vahéb e mfaʼa ya Sufa, a mimbale mié, Arnon 
a mimbale mié, nsaʼa wé ô ne e mfaʼa ya Ar a ñwô ô ne nné si Môab.
Akôlô ya valé be nga kui e Bir. Vôm ate Nti a nga jô Môze na: Sulaʼane bôte na me ve be mendim.
Eyoñe te bone bʼIsraél be nga yia e jia jina na: Mendim me vame ñhe menjeñ, a nkutane mefas!
Bivet bi nga faʼa me a minkukume mi nga vundi me. A mintume miabe ya éjôé a mintume bejô bôte miap.
Akôlô ya nkôte si nde be nga ke Matana; akôlô ya Matana be nga kui Nahaliél; akôlô ya Nahaliél be nga kui Bamôt. 
Akôlô ya Bamôt be nga kui mbiʼili ô ne afane ya Môab abôbône nkôle Pisga; mbiʼili te wo lumbu mfaʼa ya nkôte si.
Ane Israél a nga lôme minlôman e be Sihoñ, njô bôte Beamorééñ a jô nye na: 
Ma kômbô lôte si jôé; bia ye bo te tulane mefube bidi, nge mefube mindiʼi mi woon, a bia ye bo te nyu mendime ya menjeñ, ve bia ye tôñe tetela zen akekui bi lôteya si jôé. 
Ve Sihoñ a nji kañese na Israél a lôte si jé; ane Sihoñ a nga sulan e bôte bé bese a ke tôbane Israél e nkôte si; a nga kui e Yahat a wosane Israél. 
Nde Israél a nga bôé nye a meyo me nkpwaté mekôn a nyoñe si jé ataté ôsôé Arnon a kui ôsôé Yabôk, a kui nnéa bone bʼAmmon, amu nnéa bone bʼAmon a mbe ngu. 
Israél a nga nyoñe bitisone bite bise. Israél a nga tabe e bitison Beamoréén bise, e Hesboñ a bitisone bise bia wôʼô a Hesboñ. 
Amu Hesboñ a mbe tisone Sihoñ, njô bʼAmorééñ; a nga bo bita a njô bôte ya Môab a nga too te na mfefé njô bôt ô nyoñ éto, nde a nga wôlé nye si jé ése a kui ôsôé Arnon. 
Ajô te betili bevok ba jô na: Zaʼan e Hesboñ a beta lôñeban! A beta kômban, tisone Sihoñ!
Amu nduane ya Hesboñ é kuiya; Nkabaʼa nduane tisone Sihoñ ô maneya mine Ar-Môab, a bivete bikôndôʼô bi Arnon.
Ngoʼo wo, a Môab! Mi jañeya a bôte ya Kemôs! A boya bone bé na be tup, a kuaneya bobebinga bé minkôm e be Sihoñ! Njôô bôte Beamorééñ.
Bi maneya lume be bibaé minfane biañgan. Ataté Hesboñ a kui Divôn biôme bise bi maneya wu. Bi maneya sa biôm a kui Nôfa. E biôm bise bi né a kui Madaba.
Ane Israél a nga tabe e si Beamorééñ. 
Môze a nga lôme bôt be ke looé Yaézer, be nga nyoñe fe bitison bi mbe éjôé jé si a titane Beamorééñ be nga to été.
Nde be nga tyendé zen a ke mfaʼa zene ya Basañ. Ane Og, njô bôte ya Basañ ba be bôte bé bese be nga ke tôbane be na be wosane be Edré. 
Ane Nti a nga jô Môze na: Te ko nye woñ; amu me veya nye e mo môé, émien, bôte bé bese a e si jé, wo ye bo nye aval ô nga bo fe Sihoñ, njô bôte Beamorééñ a nga too Hesboñ. 
Ane Môze a nga bôé nye, émien, bone bé a bôte bé bese, teke liʼi ve môte wua, nde be nga nyoñe si jé.
Bone bʼIsraél be nga kôlô a vule minkane minjeʼese mi Môab, e yordane yat, zôsôôô a Yérikô. 
Balak e mone Tipor, a nga yene mam mese Israél a nga bo Beamorééñ. 
A Môab a nga dañe ko woñ amu ézuʼu bôte yʼIsraél; nde Môab a nga dañe nyeñeban asu bone bʼIsraél. 
Nde Môab a nga jô bemvendé ya Madiane na: Ézuʼu bôte ji ja ye mane nyoñe jôm ése ja bômane bia, avalʼane benyak ba di biloʼo ya afôla éziñ. Balak e mone Tipor a mbe njô bôte ya Môab melu mete. 
Ndʼa nga lôme minlôman e be Balam, e mone Béor, a too e si jé Pétor, bebé a Yordan be loone nye a jô nye na: Ô lôô bôte be nga so Ejipte ba, be yianeya si ése. Be zuya tabe bebé vôme wom. 
Ajô te zaʼa volô ma, ma yeʼelane wo, ô yoʼé ma be, amu be ne ngu a dañe bia, ndôʼôtô ma ye bo nguleya bôé be a titane be si jam, amu ma yeme na môt ase wo botane nye, a bili foʼo ébotan, a na, môt ase wo yoʼé, a ye foʼo yoʼéban.
Nde bemvendé ya Môab a bemvendé ya Madian be nga ke be bili mimvean asu Balam. Eyoñe be kuiya e be Balam, be nga kate nye mejô me Balak. 
Nde Balam a nga yalane be na: Bômbaʼane va a kui tyé, éyoñe te ma ye yalane mia avalʼése Nti a ye jô ma. Nde bivete ya Môab bi nga tabe e be Balam.
Nde Zambe a nga zu e be Balam a jô nye na: Beza be ne e be wo ba? 
Balam a nga yalane Zambe na: Balak, e mone Tipor, njôô bôte ya Môab a lômeya be be jô ma na: 
tame yene bôt ba so Ejipte ba a mbe be yianeya si: zaʼa yoʼé me be: ma buni na éyoñe te ma ye bôé be a titane be. 
Nde Zambe a nga jô Balame na: Woo ye ke ke e nsamba wop; nalé fe woo ye ke yoʼé bôte bete, amu be ne njalan a ébotan. 
Mametyé Balam a nga kôlô si a jô bivete bi Balaʼa na: Kelan ôsu amu Nti a nji kañese na bia be mia bi ke nsamba. 
Ane bivete ya Môab bi nga kôlô a bulan e be Balak a jô nye na: Balam a bene zu e nsamba wongan.
Ane Balak a nga beta lôme bivet bi too abui, a beta minkôñ a lôte bi ya ôsu. 
Nde bi nga kui e be Balam a jô nye na: Avale di Balak e mone Tipor a jô na: Môt a boʼo te beta kamane wo na ô zu be ma; 
amu ma ye ve wo duma ese da yian, ma ye fe bo e jam ése wo ye jô ma: zaʼak, ma yeʼelane wo, a yoʼé ma e bôte ba. 
Nde Balam a nga yalan a jô bebo bisaé be Balaʼa na: Toʼo na Balak a ve ma nda jé é too njalan a argent a or, me se nguleya bo mone jam nge beta jam e too di da wosane Nti e Zambe wom. 
Eyoñe ji, ma yeʼelane mia na, mi tabe fe vana alu di, éyoñe te ma ye yem e jame Nti a ye beta jô ma. 
Ane Zambe a nga zu e be Balam a alu a jô nye na: Amu bôte ba ba te zu loone wo, kôlôʼô si mia be be mi ke; ve wo ye bo e jam ma ye jô wo; 
mametyé, Balam a nga kôlô si, a dañ éjakas a ke e nsamba bivete ya Môab. 
Ane Zambe a nga yaa amu a nga ke, nde éngele Nti a nga tebe nye ôsu zene yôp. Balam a nga too éjakase jé yôp a bebo bisaé bé bebaé. 
Eyoñ éjakas é nga yen éngele Nti a tele zene yôp a bili nsoé nkpwaté mekôn e wo, nde éjakas é nga kôlô zene yôp, a yale mefube bidi. Ane Balam a nga bibi éjakase na é suane zen . 
Engele Nti a nga tebe ôsu zen , e zañe mefube mindiʼi mi woon: nkaʼalé ô too li a li; 
Eyoñ éjakas é nga yen éngele Nti, ndʼé nga vutane mfin a tibi abo Balam e mfin, nde Balam a nga beta bibi je. 
Engele Nti a nga ke ôbe ôyap a tebe vôm a mbe ôfanefan teke afôla ya beta kôñelan e mbo nnôm nge e mbo ngal. 
Eyoñ éjakas é nga yen éngele Nti é nga ku Balame yôp. Eyoñe te Balam a nga dañe yaa, ndʼa nga bôm éjakas a e ntume wé. 
Ane Nti a nga kui éjakas anyu, ndʼé nga jô Balame na: Ma te bo wo jé ane wo bôme ma ndiñga éla? 
Balam a nga yalan éjakase na: Amu wo kolé ma ôbak; nge ma bili nkpwaté mekôn ve me wôéya wo éyoñ ébiene ji. 
Ndʼéjakas é nga jô Balame na: Ye me nji bo éjakase jôé, ô dañeya yôp biyoñ bise azukui môse wu? Ye me wôʼô tame bo wo nalé? Balame na: Momo!
Ane Nti a nga kui Balame mis: ndʼa nga yen éngele Nti a tele zene yôp, nsoé nkpwaté mekôn ô too nye wo; ane Balam a nga vitibi, a kumbu asu e butu si. 
Nde éngele Nti a nga jô nye na: Amu je ô bômeya éjakase jôé biyoñe bilaa? O lôô me ne nsoone ya tebe wo e ngame yat, amu e zen é ne wo ôsu ja kee wo e njañ. 
Ejakas ja te yene ma a saʼale ma biyoñe bilaa. Nge é nji ke ye saʼale ma, ve me wôéya wo a jôʼé je vevee. 
Ane Balam a nga jô éngele Nti na: Me boya abé , amu me nji ke yeme na ô tele ma ôsu; éyoñe ji nge ma bo abé e mise môé, ma ye bulane mvus.  
Nde éngele Nti a nga jô Balame na: Mia be bôte bete kelan; ve da na, wo ye bo ve baʼalane mejô ma ye jô wo. Ane Balam ba be bivete bi Balak be nga ke.
Eyoñe Balak a wôʼôya na Balam a soya, ane a nga ke tôbane nye, a kui tisone Môab é ne akuʼu nné ôsôé Arnon. 
Nde Balak a nga jô Balame na: Ye me nji lôme bôte be wo na be loone wo? Amu jé ô nji zu be ma? Ye me nji bo nguleya belane wo a abui duma? 
Balam a nga yalane Balaʼa na: Éyoñe ji me ne be wo, za jam afe me beta jô? Ma ye kobô mejô Zambe a ye futi anyu dam. 
Nde Balam ba Balak be nga ke, ane be nga kui Kiryat-Ukôt. 
Ane Balak a nga tyiʼi beta biyem, a bone biyem nde fe a nga lôme Balam a bivete ba be be be nga too ngap. 
Mametyé, Balak a nga nyoñe Balam a bete nye e Bamôt-Bal, vôm a mbe nguleya yen éfase bôte yʼIsraél.
Ane Balam a nga jô Balaʼa na: Lôñe ma metaʼa metunaʼa zamgbwale va a kôme ma beyôm benyaʼa zamgbwa a beyôm mintômba zamgbwa. 
Ane Balak a nga bo avale Balam a nga jô. Nde Balak a Balam be nga ve nnôme ntômba wua a nnôme nyaʼa wua ataʼa metunaʼa ese yôp. 
Ane Balam a nga jô Balaʼa na: Tebeʼe e fefele mimveane miôé mi ne ngumba éyoñe te ma ye ke ôyap; ndôʼôtô na Nti a ye zu tôbane ma. A ma ye kate wo mejô a ye liti ma. Ane a nga ke abôbône nkôl éziñ. 
Nde Zambe a nga zu Balam ôsu, a Balam a nga jô nye na: Me lôñeya metaʼa metunaʼa zamgbwa a me betéya nnôme nyaʼa wua a nnôme ntômba wua ataʼa metunaʼa ese yôp. 
Nde Nti a nga futi éfia anyu Balam a jô na: Bulaʼan e be Balak a kobô nye avale di. 
Ane Balam a nga bulan e be Balak, a mbe a tele e fefele mimveane mié mi ne ngumba, émien a bivete bise ya Môab. 
Nde Balam a nga kobô mejô ya nkulan a jô na: Balak a nga soo ma e Aram Njôô bôt a nga soo ma e minkôle ya jôp da tôô, zaʼak a yoʼé ma Yakob! Zaʼak a miase woñ Israél été.
Ma ye yoʼé nyô Nti a nji yoʼé aya? Ma ye mias ayaa dam aya éyoñe Nti a nji yaa?
Me lôô nye, me too abôbône mekôme yôp, ma nyeʼe me lôô nye me too e minkôle mia dañ ôyabe yôp; Tame yen ayoñe bôt étabaʼa jé é ne e ngume vôm, a ayoñe te e nji bundan a ma mevok;
za a ne lañ mbuluʼu bôte Yakob, tañe ézuʼu bôte ya Israél? Ma yene mvaé ya wu awu bezôsôôô be bôt, a asuʼulane dam e boʼok ane éndap!
Nde Balak a nga jô Balame na: Jé wo bo me ji? Ma te soo wo na ô yoʼé besiñe bam, vʼéyoñe ji ô nga viane jalé be a bibotan. 
Balam a nga yalane na: Ye me nji yiane tabe ntyele ya jô ve jame Nti a futi anyu dam? 
Nde Balak a nga jô nye na: Bia wo e mbetaʼa ke vôme mfe. Vôme wo ye bo ngule ya yene be; wo ye yene vʼéfase bôt, woo ye ke yene bese. Wôna bi tele valé, tame yoʼé ma bôte bete.
Ane a nga kee nye afube Tôfim, abôbône Pisga; nde a nga lôñe metaʼa metunaʼa zamgbwa a ve nnôme nyaʼa wua a nnôme ntômba wua ataʼa metunaʼa ese yôp. 
Balam a nga jô Balaʼa na: Tebeʼe e fefele mimveane miôé mi ne ngumba, a ma ma ye ke tôbane Zambe. 
Nde Nti a nga zu tôbane Balam; ane a nga futi éfia anyu dé a jô na: Bulaʼan e be Balak a wo ye kobô avale di. 
Ane Balam a nga bulan e be Balak, a mbe a tele e fefele mimveane mié mi ne ngumba ba be bivete ya Môab, nde Balak a nga sili nye na: Nti a te jô aya? 
Balam a nga kobô mejô ya nkulan a jô na: Tebeʼe tetele a Balak a vôʼôlô! Tukaʼa kee alo a mone Tipor!
Zambe a nji bo môte na a laa minsos. Nge mon adame na a jôban. E jam a jôya, ye a ye bo te bo de? Jam a kobôya, ye a ye bo te yemete de?
O lôô me nyoñeya abendé ya botan Zambe a botaneya, me se nguleya vaa de.
A nji yen ékotekot éziñ e be Yakob, a nji yene jam éziñ e ne njuk e be Israél. Nti, e Zambe wé, a ne nye ngam. A kulu tyiñe ya njôô bôt.
Zambe a nga vaa be Ejipte. A ne ngule nyat e mfaʼa wop.
Mame ya mengañ me se nguleya bo Yakobe jôm. Avale te fe mviʼi a se nguleya bo Israéle jôm. Ngum éyoñ wo zu, ñwô ba ye jô Yakob a Israéle na: Ngule Zambe é ne jé?
O lôô, ayoñe bôt da kôlô si ane ngale ngbwengbwem a e tele ane nnôme ngbwengbwem; ayoñe e ne te bômbô si, vʼakekui e biya jôme ya di a nyu metyi ya bôt be ne mbalane meveñ.
Ane Balak a nga jô Balame na: Nge ô nji ke yoʼé nye ve te viane jalé nye a bibotan. 
Nde Balam a nga yalane Balaʼa na: Ye me nji jô wo na ma ye bo e jam ése Nti a ye jô ma?
Nde Balak a nga jô Balame na: Zaʼa me kee wo vôme mfe; ndôʼôtô Zambe a ye yene mvaé na bi too vôm ate ô yoʼé ma ayoñe bôte te. 
Ane Balak a nga kee Balam e nkôle Péor ayo nkô e ne zôsôôô a nkôte si. 
Nde Balam a jô Balaʼa na: Lôñe ma metaʼa metunaʼa zamgbwale va a kôme fe ma beyôm benyaʼa zamgbwa a beyôm mintômba zamgbwa. 
Nde Balak a nga bo avale Balam a nga jô: ndʼa nga ve nnôm nyaʼa wua a nnôme ntômba wua ataʼa metunaʼa ese yôp.
Balam a yene na Nti a nga yene mvaé ya botane Israél nde a nji fe ke jeñe jame ya jô e be Nti avalʼane biyoñe bivok; vʼa nga lum asu dé mfaʼa ya nkôte si. 
Ane a nga bete mis a yen Israél a maneya vule minkan avale meyoñe mé me né. Nde Nsisime Zambe ô nga too be nye. 
Ane a nga tote mejô ya nkulan a jô na: Nkulane mejô Balam, e mone Béor, nkulane mejô môt a yene mam ane me né,
nkulane mejô môt a wôʼô mejô me Zambe, môt a yen ñyenane ya Nyô a ne ngulʼése, nyô a kute meboñe si a mise mé ma kuiban,
A Yakob, menda bindelé môé me nʼabeñ! Menda môé, a Israél!
Ma mialan ane atôñe mendim, Ane mefube bidi me ne e fefele beta ôsôé Ane meyañe Nti a nga bé, Ane bilé bi sédre nsaʼa ôsôé.
Mendim ma fuluku e mekobe mé été, a mvoñe jé ja faa mvoʼé amu abui mendim. Njôô bôte wé a dañ Agag, a éjôé jé ja bo bo ngu.
Zambe a nga vaa nye Ejipte; a bili ngule nyat e mfaʼa wé. A mine meyoñ mese me ne besiñe bé; a buʼu bivese biap, a balé be meveñ a mekoñ mʼélaé mé,
A sômbô si, a a bômbô si ane ngbwengbwem, a avalʼane ayoʼo tit, za a ye bo nye na a kôlô si? Môt a botane wo a boʼo ébotan, a biyoʼé bi boʼo be nyô ase a yoʼé wo.
Ane Balak a nga yaa Balam; ndʼa nga kute kôp a jô Balame na: Me nga loone wo na ô yoʼé besiñe bam, ve tame yene na ô jaléya be a bibotan tañe biyoñe bilaa. 
A ntoo éyoñe ji ve tup a ke e jale dôé! Me nga tiñeti na ma ye jalé wo a duma, ve Nti a kamane wo na ô bo te nyoñe bie. 
Nde Balam a nga yalane Balaʼa na: Ye sa avale bifia di e nde me nga kobô minlôman ô nga lôme ma: 
toʼo na Balak a ve ma nda jé éto njalan a argent a or, me se nguleya té feʼe éziñ é too mvaé nge abé é too Nti e ngame yat; ve ma ye baʼalan e jame Nti a ye jô? 
Eyoñe ji me nga ke e be bôte bam, zaʼak ma ye kate wo e jame ayoñe te da ye bo ayoñe bôte dôé melu ma zu.
Ane Balam a nga kobô mejô mé ya nkulan a jô na: Nkulane mejô Balam, e mone Béor, Nkulane mejô ya môt a yene mam ane me né,
Nkulane mejô ya môt a wôʼô nkobô Zambe, nyô a yem asimesane ya Nyô a dañe yôp, nyô a yene ñyenane ya Nyô a ne ngulʼése, nyô a kute meboñe si a mise mé ma kuiban,
Me lôô nye ve saa éyoñe ji. Ma nyeʼe me lôô nye ve sa ñhe bebé, Oteté wo so be Yakob, Ntum éjôé wo tebe Israél. A balé mevel me Môab meveñ, a a mane wôé bone be Sét.
A nyoñe si Edom a nyoñe nkôle Séyir, a bone bʼIsraél ba dañ.
Nyô a so be Yakob a jôʼô ane mben, a wôé mebukaʼa ya tison.
Balam a nga yen Amalék, nde a nga jô na: Amalék a ne ayoñ ôsu ya meyoñ ! Vʼasuʼulan, a ye ke e njañ.
A nga yene fe Bekénieñ a jô na: Étabaʼa jôé é ne ngu a dumbaʼa dôé e ne akôme yôp.
Ve kan a ye bili e minkabaʼa mi nduan été. A Asur a ye suʼulane kee wo e minkôm.
A nga tote mejô mefe a jô na: Ngoʼé! Za a ye nyiñ mvuse mboone Zambe?
Ve besitima ba ye so Kitim. Ba ye tibili Asur, ba ye fe tibili Eber; Nye fe a ye ke e njañ.
Ane Balam a nga tebe tetele a bulan e jale dé, Balaʼa fe a nga ke e zene jé.
Israél a nga too e Sitim; nde bôt be nga taté na ba bo bijabô a bengone ya Môab. 
Bengone bete be nga dutu bôte ya Israél na be ve bezambe ya si jap mimvean metunaʼa. Bone bʼIsraél be nga nyoñe fe ngap e mindian mi nga boban asu bezambe bete, a kañe fe bezambe babe bete. 
A dañe dañe na Israél a nga nyoñe ngap nkañane ya kañe zambe Baal ya Péor, ajô te Nti a nga yaa Israél.
Ane Nti a nga jô Môze na: Nyoñe bivete bise yʼayoñ a tyelé bie yôp asu be Nti mi lôô jôp. Nalé ayaa Nti da ye kôlô be Israél. 
Nde Môze a nga jô betyiʼi mejô yʼIsraél na: Môt ase ya be mia a wôék ba ya bôte bé be nga fulan a Baal ya Péor.
Bone bʼIsraél be yônôk anyiine nda éndelé bendôbaʼane, ateme na fam éziñe ya bone bʼIsraél é nga zu é bili ngone ya Madian e be bobenyañ, Môze a lôô, ékôane bôt ése ya bone bʼIsraél é lôô fe. 
Eyoñ a nga yene jame te, Finéas, e mone Eléazar, e mone Aron ntuni , a nga kôlô si ézezañe bôt, a nyoñ akoñe wo, 
a tôñe môte ya Israél ate e nda éndelé jé été, a jii de bebaane, fam yʼIsraél a minga abume si. Eyoñe te ébubua é nga tebe e be bone bʼIsraél été. 
E bôt be nga wu ébubua be mbe toyini mewôm mebaé a ényin.
Ane Nti a nga kobô Môze a jô na: 
Finéas e mone Eléazar, e mone Aron ntuni a te vôôn ayaa dam e lôt Israéle yôp, amu a te kamane ma ézezañe jap; ajô te me nji fe mane jiane bone bʼIsraél ayaa dam été. 
Ajô te wo ye jô nye na ma bo nye mvean élate jam asu mvoʼé . 
Elate te ja ye bo e mfaʼa wé a e mfaʼa mvoñe bôte jé, ji ya ésaé betuni nnôm éto, amu a nga suñ aban asu e Zambe wé a bulu nsem asu bone bʼIsraél.
Jôé môte yʼIsraél a nga wôéban ba ngone ya Madian e mbe Zimri, e mone Salu; a mbe évete ya nda bôte jia ya bone be Siméon. 
Eyôlé minga ya madian a nga wôéban é mbe Kôzbi, ngone Sur, évete ya abui mebume ya nda bôt éziñe ya Madian.
Ane Nti a nga kobô Môze a jô nye na: 
Belaʼane bôte ya Madian ane besiñ a wôé be; 
Amu be nga liti na be ne besiñe benan, amu be nga joñôlô mia éyoñ ajô Kôzbi, ngon évete ya Madian, kale jap, nye a nga wôéban e môs ébubua é nga boban amu ajô Péor.
Eyoñ ébubua é maneya, Nti a nga jô Môze a Arone na: 
Lañane bôte bese yʼIsraél ataté mimbu mewôm mebaé a ke osu, avale menda me bôte map me né, ba bese yʼIsraél be ne nguleya nyoñe menga. 
Ane Môze a Aron be nga kobô be e minjeʼese ya Môab, e nsaʼa Yordan, zôsôôô a Yérikô be jôʼô na: 
Bia zu lañe bôt ataté mimbu mewôm mebaé a ke ôsu, avale Nti a nga bendé Môze a bone bʼIsraél be nga so Ejipte.
Ruben, ntôle yʼIsraél. Bone be Ruben ane mebume map me né: Beanokite ba so be Enok; Bepaluite ba so be Palu; 
Beesronite ba so be Esroñ; Bekarmite ba so be Karmi. 
Mebume me Ruben mme le, bôte bese yʼété be mbe toyini mewôm menyin a éla, mintete zamgbwa a mewôm mela.
E mone Palu jôé na Eliab, 
a mbe ésaa Nemuél, Datan a Abiram. Datan a Abiram be mbe benya bôtô ya ékôan é nga tebe Môze ba Aron e ngame yat, be too e ngame Koré, éyoñe be nga ben e njôane Nti. 
Eyoñe te si é nga kui anyu a mine baa be Koré, e môse bôte bese be mbe e ngame jé be nga wu, a e môse nduan é nga diʼi bevevee be bôte befe mintete mibaé a mewôm metan. Jame te e mbe beta éveʼelaʼa e be bôte bevok. 
Ve bone be Koré be nji ke wu éyoñe te.
Ayoñe Siméoñ e mbe mebum avale di: Benemuélite ba so be Nemuél; Beyaminite ba so be Yamin, Beyakinite ba so be Yakin; 
Bezérayite ba so be Zéra; Bekaulite ba so be Kaul. 
Mebume me Siméoñ mme le: mese bôte toyini mewôm mebaé a ébaé a mintete mibaé.
Ayoñe Gad e mbe mebum avale di: Besefônite ba so be Sefôn; Beagite ba so be Agi; Bekunite ba so be Kuni; 
Beôznite ba so be Ozni; Beerite ba so be Eri; 
Bearôdite ba so be Arôd; Beafélite ba so be Aréli. 
Mebume me Gad mme le mese bôte toyini mewôm menyin a mintete mitan.
Bone be Yuda: Er a Onan; ve Er a Onan be nga wu e Kanaan. 
Mebume me Yuda mme ma: Bekélanite ba so be Kéla; Bepérésite ba so be Perés; Bezérayite ba so be Zéra; 
Abume Pérés e bili Beesronite be soʼo be Esroñ; Beamulite be soʼo be Amul. 
Mebume me Yuda mme le mese bôte toyini mewôme zamgbwa a ésaman a mintete mitan.
Ayoñe Isakau e mbe e bili mebum avale di: Betolayite be soʼo be Tôla: Bepuvite be soʼo be Puva; 
Beyakubite be soʼo be Yakub; Bekimrônite be soʼo be Kimrôn. 
Mebume me Isakar mme le: mese bôte toyini mewôme mesaman a ényin a mintete mila.
Ayoñe Zabuloñ e mbe e bili mebum avale di: Besérédite be soʼo be Séréde; Beelonite be soʼo be Elôn; Beyalétite be soʼo be Yalél. 
Mebume me Zabuloñ mme le, mese bôte toyini mewôme mesaman a mintete mitan.
Meyoñe me Manasé a Efrayim me mbe me bili e mvoñe Yosef ése. 
Ayoñe Manasé e mbe mebum avale di: Bemakirit be soʼo be Makir a Begaladite be soʼo be Galad e mone Makir. 
Abume Galad e mbe e bili be Yézérite be soʼo be Yézér; Beelékite be soʼo be Elék; 
Beasriélite be soʼo be Asriél; Bekékémite be soʼo be Kékém; 
Bekémidayite be soʼo be Kemida; Beeférite be soʼo be Efer. 
Selôfad, e mone Efer a nji ke biaé monafam ve bobebinga be too môé na: Mala, Nôa, Ogla, Milka a Tirsa. 
Mebume me Manasé mme le, mese bôte toyini mewôm metan a ébaé a mintete zamgbwa.
Ayoñ Efrayim e mbe mebum avale di: Besutalit be soʼo be Sutéla; Bebakérite be soʼo be Béker; Betahanite be soʼo be Tahan. 
Bone be Sutéla: Beeranite be soʼo be Eran. 
Mebume mʼEfrayim mese bôte toyini mewôm mela a ébaé mintete mitan. Mebume ya meyoñe mete mebaé me nga bili mvoñe bôte Yôsep ése.
Ayoñe Bényamin e nga bili mebum avale di: Bebélayite be soʼo be Béla; Beakebélite be soʼo be Akebél; Beahiramite be soʼo be Ahiram; 
Bekufamite be soʼo be Kufam; Beufamite be soʼo be Ufam. 
Abume Bebélayite é nga bili Beardite be soʼo be Arde a Benamanit be soʼo be Naaman. 
Mebume me Bényamin mme le, mese bôte toyini mewôm menyin a étan a mintete misaman.
Ayoñe Dañ e nga bili abume da Bekuhamite be soʼo be Kuham. 
Abume te e nga bili bôte toyini mewôm mesaman a ényin a mintete minyin.
Ayoñe Azér e nga bili mebume avale di: Beimnayite be soʼo be Imana; Beikevite be soʼo be Ikevi; Beberiayite be soʼo be Beria; 
Abume Beberiayite é nga bili Beebérite be soʼo be Eber a Bemalkiélit be soʼo be Malkiél. 
Azér a nga bili monaminga jôé na Séra. 
Mebume mʼAzér mme le mese bôte toyini mewôme metan a éla a mintete minyin.
Ayoñe Néftali e nga bili mebum ana: Beyasiélite be soʼo be Yasiél; Begunite be soʼo be Guni; 
Beyésérite be soʼo be Yéser; Bekilémite be soʼo be Kilém. 
Mebume me Néftali mme le, mese bôte toyini mewôm menyin a étan a mintete minyin. 
Bone bʼIsraél bese be nga lañeban be mbe toyini mintete misaman a jia mintete zamgbwa a mewôm mela.
Ane Nti a nga jô Môze na: 
Wo yiane kabe si mebim mebim avale meyoñ me né: 
ayoñ ese da ye nyoñe ngap avalʼane tañe bôt e nga lañeban é né; ayoñ e bili bôt abui da ye nyoñe si é ne ndam a lôt ayoñ e bili bôte tyôtyoé. 
Ve jame da, akôsa bo ba ye fombô tañe bôt ayoñ ese e bili, nkabane si wo ye boban a mboon asimba . 
Mboon Asimba wo ye tyik afôla si meyoñ me nʼanen a ma me ne tyôtyoé ma nyoñ.
Be nga lañe mebume ya ayoñe Lévi avale di: Begersonite be soʼo be Gerson; Bekehatite be soʼo be Kéhat; be Merarite be soʼo be Merari. 
Mebume mete me nga bili menda avale di: Belebnite, Beébronite, Bemalit, be Mukite, a Bekoréite. Kéhat a mbe ésaa Amram, 
môt a nga luʼu Yokébéd e ngone Lévi é nga bialé Ejipte. Yokébéd a nga biaé Amram bone belaa: Aron, Môze a Kale jap Miriam. 
Aron émien a nga biaé bone benyin: Nadab, Abiyôn, Eléazar a Itamar. 
Ve Nadab a Abiyôn be nga wu éyoñe be nga liti Nti mvean ôlobinda ô ne te yian.  
Bôte bese be nga lañeban a bobefam, ataté ngone jia a lôte valé be mbe toyini mewôm mebaé a éla. Be nji ke lañeban baa be bone bʼIsraél bevok, amu be nji ke yiane nyoñe ngabe si ane be.
E bôte Môze baa Eléazar ntuni be nga lañ e minjeʼese ya Môab, bebé e Yordan, zôsôôô a Yérikô, mbe le. 
Tekeʼe môte wua ya bôte Môze a Aron ntuni be nga lañ e nkôte si ya Sinayi a mbe été, 
Amu Nti a nga taté kate be na, ba ye mane wu e nkôte si. Ajô te, teke môte wua a nga liʼi, veñgeveñge ve Kaléb e mone Yefuné a Yasua e mone Nun.
Mala, Nôa, Ogla, Milka a Tirsa be mbe bobebinga be Sélôfad, e mone Efer, e mone Galad, e mone Makir, e mone Manasé, e mone Yôsep. 
Binga bete betan be nga zu tebe asu Môze, Eléazar ntuni , benya bôtô a ngum ékôane bôt ôse, anyiine nda éndelé bendôbaʼane a jô na: 
Ésaa wongan a nga wu e nkôte si; a nji ke bo e nsamba ya ba be nga tebe Nti e ngame yat, ve a nji ke biaé monafam. 
Amu jé jôé ésaa wongan da ye jañ abume bôte dé été, amu na a nji ke biaé monafam? Ajô te vaʼa bia ngap e bobenyañ bʼésaa wongan été.
Ane Môze a nga kee ajô dap e be Nti. 
Nde Nti a nga jô Môze na: 
Bobebinga be Selôfad ba bele. Wo ye ve be ngab élik ézezañe ya bobenyañ bʼésaa wop, a mbe ba ye nyoñ éliʼi ésaa wop. 
Wo ye kobô bone bʼIsraél na: Nge môt a wu te liʼi bobefam, ngo jé ja ye nyoñ éliʼi jé. 
Nge a nji liʼi monaminga, bobenyañ ba ye nyoñ éliʼi je. 
Nge a nji bi bobenyañ, bobenyañ bʼésaa ba ye nyoñ éliʼi jé. 
Nge a nji bi bobenyañ bʼésaa, môt a dañe nye bebé abume bôte dé nye a ye nyoñ éliʼi jé, a nye a ye nyoñe je. Bone bʼIsraél ba ye bi njôane te ane atiñ avalʼane Nti a nga bendé Môze.
Ane Nti a nga jô Môze na: Betek e nkôl Abarime wuna a yene si ma ve bone bʼIsraél. 
Wo ye yene je; ve mvuse valé wo ye wu avale monyoñ Arone fe a nga wu, 
amu mi nga biasé abendé dam e nkôte si ya sin, éyoñ ékôane bôt é nga kobô ma abé a mia, teke telé ma étyi e mise map éyoñe ya ajô mendim. Mendime ya nkobô ébiasé, e Kadés, e nkôte si ya Sin.
Nde Môze a nga kobô Nti a Jô na: 
Nti Emien, Zambe minsisime ya minsône mise, a teléʼé ékôane bôte ji môt, 
nyô a kui ôsu viap, a nyô a nyiin ôsu viap, nyô a bo na be kui a bo fe na be nyiin, nalé ékôane bôte Nti ja ye bo te bo avalʼane mintômba mi nji bi mbaʼale.
Ane Nti a nga jô Môze na: Nyoñe Yasua e mone Nun, e môt nsisim ô too be nye; a wo ye beté wo wôé e be nye. 
Wo ye telé nye asu be Eléazar ntuni a asu be bôte bese, a wo ye ve nye mebendé mise map me lôô. 
Wo ye kalane nye ngab éziñ ya ngule jôé, nalé bone bʼIsraél bese ba ye wôʼô nye. 
Vʼémien a yiane yen Eléazar ntuni; a ntuni nye a ye sili nkômbane wom a zene ya Urim a tumim. Yasua a bôte bese ba ye wulu biyoñe bise avalʼane mebendé mé me né. 
Ane Môze a nga bo avale Nti a nga bendé nye. A nga nyoñe Yasua a telé nye ôsu be Eléazar ntuni , a ôsu ékôane bôt ése. 
Nde a nga beté mo mé e be nye, a ve nye mebendé, avale Nti a nga jô Môze.
Ane Nti a nga kobô Môze na: 
Jôʼô bone bʼIsraél na: Mia ye bômbô évevé ya ve Nti mimvean mi ne émiam éyoñ ja yian; mimvean mite mi too bidi bia diʼibane nduan, bi too mbamba menyum e be Nti. 
Wo ye jô be na: Mvean wo diʼibane nduan mia ye liti Nti ñwô wu: môs ôse, bitoñe mintômba bibaé, bi ntoo mbu wua bi too teke ayeñ asu mimveane ya nnôm éto mi ne ngumba. 
Wo ye ve étoñe ntômba jia mametyé, a ji évok e zañe ngôʼé ébaé, 
nalé fe kili avut éla mfuʼan a lita mbone jia a étun. 
Mveane ya môs ôse te wo ye bo avale da ane wu ô nga veban e be Nti e nkôle sinayi, mvean wo diʼibane nduan ô too mbamba menyum. 
Etoñe ntômba ya mametyé ja ye veban a mveane lita woone jia a étun ba ye liti Nti e vôm a nʼétyi. 
Etoñe ntômba baa, ja ye veban e be Nti mamengôʼé baa be mimvean mi ne fe avalʼane mi ya mametyé; mveane te ô too wu wo diʼibane nduan a mbamba menyum e be Nti.
E môse Sabat, mia ye ve bitoñe mintômba bibaé bi ne mbu wua teke ayeñ a kili avut ésaman, mfuʼan a mbon, nalé fe mveane woon. 
Sabat ase mvean ô ne ngumba te wo ye lat a wu ya môs ôse mfulaʼan a mveane woone wé.
E môs ôsu ya ngon ése, mia ye ve Nti mimvean mi ne ngumba, mi too avale di: beyôm benyaʼa bebaé, nnôme ntômba a bitoñ mintômba zamgbwa, bi ne mbu wua a mvoʼé ne selem. 
Mvean avut mfuʼan a mbon wo ye lat a wu tit ése: ba ye ve nnôme nyaʼa ase a kili avut ébu, nnôme ntômba a kili avut ésaman. 
A kili avut éla asu étoñe ntômba ése. Nti Emien a ye yene mvaé ya ôtita ya mimveane mite. 
Mveane woon wo ye bo lita éla asu nnôme nyak ase, lita ébaé asu nnôm ntômba, a lita jia a étun asu étoñe ntômba ése. Mimvean mia yiane veban e metataʼa me ngon ése ya mbu. 
Mia ye fe ve Nti nnôm ékela asu metunaʼa ya nyoñe njaman , te lañe mvean ô ne ngumba ya môs ôse a mveane woone wé.
Ngon ôsu ya mbu é too melu awôm a menyin, mia ye jem abôʼô Pak asu Nti. 
Abôʼô ya melu zamgbwa da ye taté ngon éte é too melu awôm a metan. Eyoñe te mia ye di belet é too teke mvusan. 
Mia ye sulan e môs ôsu asu ya kañe Nti, te kʼésaé éziñ mia ye bo môs ôte. 
Mia ye ve Nti mimvean mia diʼibane ngumba: beyôm benyaʼa bebaé, nnôme ntômba wua, a bitoñe mintômba bi ne mbu wua zamgbwa, bese mvoʼé ne selem. 
Tit ése ja ye veban a mvean avut, mfuʼan a mbon, mvean avut kili ébu asu nnôme nyaʼa ase, kili ésaman asu nnôm ntômba a 
Kili éla asu étoñe ntômba ése. 
Mia ye ve nnôm ékela asu njaman abé, nalé ate mia ye bulu e nseme wônan. 
Mia ye ve metunaʼa mete, te lañe mvean ô ne ngumba ya mametyé, ñwô ô ne mveane ya nnôm éto. 
Mia ye ve me môs ôse tañe melu zamgbwa ane bidi ya mimvean mia diʼibane nduan, mi too mbamba ényum e be Nti. Mia ye ve bie, te lañe mimvean mi ne ngumba ya melu mese a mveane woon. 
E môse zamgbwale, mia ye beta sulan asu ya kañe Nti a mia ye bo teke bo ésaé éziñ é ne ngu.
E môse pantekôt, éyoñe mia ye zu ve Nti fôn a nlisi mi ndôme mane kôan, mia ye sulan asu ya kañe Nti a mia ye bo te bo ésaé éziñe ya bisaé mi wôʼô bo éyoñ ése. 
Mia ye ve Nti mimvean mi ne ngumba, mi too mbamba menyum e be nye: beyôm benyaʼa bebaé, nnôme ntômba wua a bitoñ mintômba bi ne mbu wua zamgbwa. 
Tit ése ba ye ve je a mvean avut, mfuʼan a mbon: avut kili ébu asu nnôm nyaʼa ase, kili ésaman asu nnôme ntômba, 
a kili éla asu étoñ ése ya bitoñ mintômba zamgbwa. 
Mia ye fe ve nnôm ékela asu ya bulu nsem. 
Mimvean mite mise mia ye bebe e mvean ô ne ngumba ya môs ôse yôp, a mveane ya mefup. Betit mia ye ve, ba ye bo mvoʼé ne selem a mimvean mi woon yʼété.
E ngone zamgbwale é too alu da, mia ye sulan asu ya kañe Nti. Mia ye bo te bo ésaé éziñe ya bisaé bienan ya môs ôse, amu ô ne mia môse ya nloñane metoñ. 
Mia ye ve Nti nnôm nyaʼa wua, nnôme ntômba wua a bitoñe mintômba zamgbwa asu mimvean mi ne ngumba, mi too mbamba menyum e be Nti. 
Mia ye fe ve avut, mfuʼan a mbon: kili ébu asu nnôme nyak, kili ésaman asu nnôme ntômba, 
a kili éla asu étoñe ntômba ése. 
Nnôm ékela wua, asu njaman abé: éyoñe te mbulane nsem wo ye boban asu denan. 
Mimveane mite mise mia ye veban te lañe mveane ya môs ôse ô ne ngumba a mimvean mi ne ngumba ya môs ôsu ya ngon, a mimvean mi avut a mi mi woon. Nti Emien a ye wôʼô mbamba menyum yʼété mvaé.
E Ngone zamgbwale nyô é too melu awôm, mia ye sulan asu ya kañe ma, mia ye tyi bidi a bo teke bo ésaé. 
Mia ye ve Nti mimvean mi ne ngumba, mi too mbamba menyum: nnôm nyaʼa wua, nnôme ntômba wua, a bitoñe mintômba zamgbwa bi ne mbu wua, biôm bite bise bi too tekʼayeñ. 
Tit ése ja ye veban, a mvean avut mfuʼan a mbon: kili ébu asu nnôme nyak, kili ésaman asu nnôme ntômba, 
kili éla asu étoñe ntômba ése. 
Mia ye fe ve nnôm ékela asu ya nyoñe njaman . Mimvean mite mise mia ye veban ane metunaʼa ma veban asu njaman abé ya môs ôte, ñwô ô ne beta môse ya njaman abé, te lañe fe mimvean mi ne ngumba mia vebane môs ôse, a mimvean mi avut a woon.
E ngone zamgbwale é too melu awôm a metan, mia ye sulan asu ya kañe Nti, a mia ye bo te bo ésaé éziñ ya bisaé mi wôʼô bo. Mia ye jem abôk tañe melu zamgbwa asu Nti. 
E môs ôsu mia ye ve nye mimvean mia diʼibane nduan, mi too mbamba menyum e mfaʼa Nti: beyôm benyak awôm a belaa, beyôm mintômba bebaé, bitoñ mintômba bi ne mbu wua awôm a binyin, biôm bite bise bi too ne selem. 
Tit ése ja ye veban a mvean avut, mfuʼan a mbon: kili ébu asu beyôm benyaʼa awôm a belaa; kili ésaman asu nnôme ntômba ase, 
a kili éla asu étoñ ése ya bitoñ mintômba awôm a binyin. 
Mia ye fe ve nnôm ékela asu metunaʼa ya nyoñe njaman . Mimvean mite mise mia ye bebe e mimvean mi ne ngumba ya môs ôse yôp a mimvean mi avut a woon.
E môse baa, mia ye ve bitoñ beyôm benyaʼa awôm a bibaé, beyôm mintômba bebaé a bitoñ mintômba awôm a binyin bi ne te kʼayeñ, 
a mimvean mi woon asu beyôm benyak, beyôm mintômba a bitoñ mintômba, avale tañe jap é né, a avalʼane mvinda é né. 
Mia ye ve nnôm ékela asu njaman abé, te lañe mimvean mi ne ngumba ya nnôm éto, a mvean avute wé a mveane woone wé.
E môse lale mia ye ve beyôm benyak awôm a wua, beyôm mintômba bebaé a bitoñe mintômba awôm a binyin, bi too ne selem, 
a mvean avut, a woon asu beyôm benyak, beyôm mintômba a bitoñe mintômba ane tañe jap é né, a avalʼane mvinda é né. 
Mia ye fe ve nnôm ékela asu njaman abé, te lañe mimvean mi ne ngumba ya nnôm éto, mvean avute wé a mveane woone wé.
E môse nyini, mia ye ve beyôme benyaʼa awôm, beyôme mintômba bebaé a bitoñe mintômba bi ne te kʼayeñ awôm a binyin, 
a mvean avut a woon, asu beyôm benyak, beyôm mintômba a bitoñ beyôm mintômba, ane tañe jap é né, avale mvinda é né. 
Mia ye fe ve nnôm ékela asu njaman abé, te lañe mimvean mi ne ngumba ya nnôm éto, mvean avute wé a mveane woone wé. 
E môse tane mia ye ve beyôm benyaʼa ébu, beyôm mintômba bebaé a bitoñ mintômba bi ne tekʼayeñ awôm a benyin, 
a mvean avut a woon asu beyôm benyak, beyôm mintômba a bitoñe mintômba, ane tañe jap é né, avale mvinda é né. 
Mia ye fe ve nnôm ékela asu njaman abé, te lañe mimvean mi ne ngumba ya nnôm éto, mvean avut a mveane woone wé.
E môse saman mia ye ve beyôm benyaʼa muam, beyôme mintômba bebaé, a bitoñe mintômba bi ne te kʼayeñ awôm a binyin 
a mvean avut a woon asu beyôm benyak, beyôme mintômba a bitoñ mintômba ane tañe jap é né, avale mvinda é né. 
Mia ye fe ve nnôm ékela asu njaman abé, te lañe mimvean mi ne ngumba ya nnôm éto, mvean avute wé a woone wé.
E môse zamgbwale, beyôme benyak zamgbwa, beyôme mintômba bebaé a bitoñe mintômba bi ne te kʼayeñ awôm a binyin, 
a mvean avut a woon asu beyôm benyak, beyôm mintômba a bitoñe mintômba ane tañe jap é né, avale mvinda é né. 
Mia ye fe ve nnôm ékela asu njaman abé, te lañe mimvean mi ne ngumba ya nnôm éto, mvean avute wé a woone wé.
E môse muam, ñwô mia ye sulan asu ya dib abôk; mia ye bo te bo ésaé ya bisaé mia bo éyoñ ése. 
Mia ye ve Nti mimvean mia diʼibane nduan, mi too mbamba menyum e be Nye: nnôme nyaʼa wua, nnôme ntômba wua a bitoñe mintômba bi ne te kʼayeñ awôm a binyin. 
Tit ése ja ye veban a mimvean mi avut a woon. 
Mia ye fe ve nnôm ékela asu metunaʼa ya njaman abé. Mimveane mite mia bebe e mimveane mi ne ngumba ya môs ôse a mimveane mi avute yʼété a woon.
Mimvean mia yiane ve Nti mimôse mebôk mmie le; mimvean mite mia ye bebe e mimvean mi ne ngumba, e mimvean mi avut a e mimvean mi woon, nalé fe e metunaʼa ya nlatane ngbwa mi ne ve nye avalʼane nlem wo kômbô nge asu ya jalé ntiñetan éziñ.
Ane Môze a nga kalane bone bʼIsraél mebendé mese a nga nyoñ e be Nti.
Ane Nti a nga kobô bivete ya meyoñ yʼIsraél a jô na: Atiñe Nti a nga ve nde di: 
Eyoñe môt a ye tiñeti Nti atiñ nge nyoñe ntyiʼan a ngana asu dé émien, a ye bo te tyam njôane wé, a ye bo avalʼése e nga kui nyʼanyu.
Ve nge ngone minga é ngenan é nyiñik e nda bʼésaa, ja tiñeti Nti atiñ a ve émien mfaʼa ya bo jame te, 
nge ésaa a yemeya ntiñetane wé a mvean a veya émien asu ya bo jame te, a a tabe évô te jô ngo jé jam, wôna ngone minga éte ja ye bo e mam mese a nga tiñeti, a mvean a nga ve émien asu ya bo mam mete, wo ye fe bo ñyemetan; 
ve nge ésaa a nji kañese mintiñetane mié e môs a nyoñe foé yʼété, wôna, mise mia ye bo momo a mvean a nga ve émien asu ya bo mintiñetane mite fe wo ye bo momo; a Nti a ye jamé ngone minga éte amu ésaa a nji kañese mintiñetane mié.
Nge a ke aluk e koé na a maneya bo mintiñetan mite, nge na a maneya ve émien asu ya bo mintiñetane mite, 
éyoñe nnôm a yemeya jame te, a tabe évô e môs a te de yem, mintiñetan mié mia ye bo ñyemetan a mintyiʼan asu dé émiene fe mia ye bo ñyemetan. 
Ve nge nnôm a nji kañese mie e môs a yeme jame te, nnôm a tyameya mintiñetan mite a mejô me nga kui anyu dé asu ya ve émien e mboone ya bo mintiñetane mite, me fe me ntoo momo. A Nti a ye jamé nye. 
Ntiñetane nkuse minga, nge wu minga a kôlôya aluk wo ye tabe ñyemetan. 
Nge minga a ngenan e ndaa aluk a tiñeti mam nge kane ngana, 
a nnôm a yemeya jame te, nge a nji jô nye jam nge bene mboone wé, mintiñetane mié mi tele, avale te fe mvean a nga ve émien; 
ve nge nnôm a ben e môs ba kate nye jame te, mintiñetane mié a mejô yʼanyu dé bia ye bo momo, amu nnôm a beneya bie, a Nti a ye jamé nye. 
Nnôm a ne nguleya ben nge kañese mintiñetan nge mengana minga ate a nga bo. 
Nge nnôm a tabʼévô môs ane môs te jô nye jam, nnôm ate a yemete mintiñetan a mengana minga ate a nga bo, amu a nga tabʼévô e môs a nga yeme jame te. 
Ve nge a tyam mintiñetan a mengana mete e môs a nga yeme bie, nnôm ate a ye beʼe mbeʼe ya abé ngal a nga bo.
Ane Nti a nga kobô Môze a jô na: 
Kele yaa bôte ya Madian, amu abé be nga bo bone bʼIsraél. Eyoñ ô maneya bo jame te nje wo ye kôlô émo ji.  
Nde Môze a nga jô bôte na: Bôte bʼéziñe ya be mia ba yiane nyoñe menga a ke wosane bôte ya Madian, nalé mia ye ve be melebe Nti a nga tiñeti be. 
Ajô te tobane toyina bôt ayoñ ese. 
Ane be nga top e minsamba mewosane ya Israél, ayoñ ese bôte toyini, nde bezimbi bese be nga kui toyini awôm a ébaé. 
Môze a nga lôme be mewosan, baa be Finéas e mone ntuni Eléazar be nga ke. Finéas a nga kee biôm bi nʼétyi a metoñ asu ya ve ayemé ya ntatane bita.  
Ane be nga wosane bôte ya Madian avale Nti a nga bendé Môze, ane be nga wôé befam bese. 
Be nga wôé fe bejô bôte betane ya Madian: Evi, Rékém, Sur, Ur, a Réba, nalé fe Balam e mone Béor. 
Be nga bi binga a bongô ya Madian mimbôk, a nyoñe betite bap ba belane be mfaʼa ya bisaé, nalé fe mimbame biyeme miap a akume dab ese. 
Be nga diʼi bitisone biap a minkane miap, 
nde be nga ke a biôme ya nsa, bôt a betit be nga mane wôlé. 
Be nga kee biôm bise e minkan mi mbe minjeʼese ya Môab, bebé e Yordan, zôsôôô a Yérikô, asu ya liti bie Môze, ntuni Eléazar a ékôane bôt ése yʼIsraél. 
Ane Môze, Eléazar a bivete bivoʼo bise, be nga kui atan a ke tôbane be. 
Môze a nga yaa bivete ya minsamba mewosan a minkane bita bi nga so mewosane mete: 
jia! Amu jé mi nga liʼi binga bevevee! 
Mia tuʼa yeme na, binga ya Madian mbe be nga nyoñe melep e be Balam mfaʼa ya tindi bone bʼIsraél na, be bo abé e nʼangôndô e mise me Nti, éyoñ ajô Péor é nga boban; a mia yeme na mvus éte nje ébubua é nga kui e be bôte be Nti. 
Ajô te a ntoo ve wôane bobefam a e binga bese be nga ke meluk. 
Ve mi ne baʼale asu denan bengone be binga bese be ngenane bindun. 
E bôte bese ya be mia be nga wôé môt éziñ, nge nnambe mbim ba yiane tabe melu zamgbwa e minkan atan; ba ye tune bebien e môse lale a e môse zamgbwale. Abendé te da fombô fe mimbôʼô mienan mi ne binga. 
Mia ye tune mengômesane menan, a biôme bise bi ne mboon a ékôp, nge a mimvote mi ékela nge a élé.
Ane ntuni Eléazar a nga jô bezimbi be nga ke bita na: Atiñe Nti a nga bendé Môze da jô na: 
or, argent, mvot, étyé, afiti a ékpwembé, 
jôm ése é ne ke e nduan, mia ye wua je nduan, nalé ja ye bo mfuban . Jôm ése é se nguleya ke e nduan, mia ye fubu je a mendim me ne nkômane ya bo ésaé te. Jôm ése ja dik mia ye bo foʼo ve dube je mendim.  
Eyoñe mi maneya sôbe mengômesane menan e môse zamgbwale, mia ye bo mfuban a éyoñe te mia ye bulane minkan.
Ane Nti a nga jô Môze na: 
Mia Eléazar a bivete ya menda me bôte yʼIsraél, mia ye lañe biôm bise mi nga bi: bôt a betit. 
Eyoñe te wo ye kabe bie ngab ébaé abime da. Ngabe jia asu bôt be nga ke bita, nyô fok asu bôte bevoʼo bese. 
E ngap é ne asu bôt be nga wosan, wo ye vaa ngabe jam été: môte wua e bôte mintete mitan été, a tite jia e betite mintete mitan été: ataté benyak, bijakas, mintômba a kui bikela. 
Biôm bise wo ye vaa nalé asu dam, wo ye kalane bie ntuni Eléazar. 
E ngap é ne asu bôte bevoʼo yʼIsraél, wo ye vaa môte wua e bôte mewôme metan été, a tite jia e tite mewôme metan été: ataté benyak, bijakas, mintômba a kui bikela a betite bevok, a wo ye kalane biôme bite, bone be Lévi ba bo ésaé e nda jam é nʼétyi.
Ane Môze a Eléazar be nga bo avale Nti a nga bendé Môze. 
E biôme ya nsa bewosan be nga nyoñ e be besiñ, mintômba a bikela be nga liʼi toyini mintete misaman, mewôme zamgbwa a étan; 
benyak toyini mewôme zamgbwa a ébaé; 
bijakas toyini mewôm mesaman a jia, 
bengone be binga be ngenane bindun: toyini mewôm mela a bebaé. 
E ngap be nga ve bôte mewosan é mbe avale di: mintômba a bikela toyini mintete mila, mewôm mela a zamgbwa a mintete mitan; 
be nga vaa mintômba a bikela mintete misaman, mewôme zamgbwa a bitan asu Nti; 
benyak be mbe toyini mewôm mela a ésaman, mewôme zamgbwa a ébaé é too asu Nti; 
bijakase toyini mewôm mela a mintete mitan, bijakase mewôm mesaman a jia bi too asu Nti; 
bôte toyini awôm a ésaman, mewôm mela a bebaé be too asu Nti. 
Ane Môze a nga kalane ntuni Eléazar e ngap be nga vaa asu Nti, avale njôan ô mbe. 
E ngap é mbe asu bone bʼIsraél bevoʼo bese é mbe fe abima nyô bôte mewosan be nga nyoñ, 
é mbe mintômba a bikela toyini mintete mila, mewôm mela a zamgbwa a mintete mitan, 
benyaʼa mewôm mela a besaman, 
bijakase toyini mewôm mela a mintete mitan 
a bôt toyini awôm a ésaman. 
E ngabe bone bʼIsraél, Môze a nga vaa môte wua e bôte mewôm metan été a tite jia e betite mewôm metan été. A avalʼane Nti a nga bendé nye, a nga kalane bie bone be Lévi ba bo ésaé e nda Nti. 
Ane bivete betoyini minsamba mewosan, bivete betoyini a bi ya mintet be nga zu be Môze 
a jô nye na: Bi maneya lañe bôte mewosan be ne éjôé jangane si, a môt éziñ a nji jeñeban été. 
Ajô te bia ve mimvean asu Nti, nalé binyiñe biangan bia ye bo te jañ; môt ase ya be bia a ve biôm bi ne mboon a or a te yen: bone bengôkop, mekom, bilondo, bimvoñga a minsanga. 
Ane Môze a ntuni Eléazar be nga nyoñe biôme bi or bite e mo map. 
Biôm bise bivete ya minkane bita be nga ve Nti bi mbe bebé kili ntet a mewôme zamgbwa. 
Zesé bezimbi é nga baʼale, môt ase jôme ya nsa jé asu dé émien. 
Môze ba ntuni , Eléazar be nga bôôé biôme bi or bise bivete mewosan be nga ve e nda éndelé bendôbaʼane, nalé Nti a ye bo te vuane bone bʼIsraél.
Bone be Ruben a bone be Gad be nga bili abui beta mimbam biyem. Nde be nga yene na afôla si ya Yazer a si ya Galad bi mbe abeñ asu mbaʼalane biyem. 
Ajô te be nga ke yene Môze, ntuni Eléazar a bivete ya nsamba, a jô be na: 
Bitisone bi: Atarôt, Dibôn, Yazer, Nimra, Hesboñ, Elalé, Sebam, Nébô a Béon bi ne 
bitisone ya si bone bʼIsraél be nga nyoñ a mvolane Nti. Afôla si te é ne mvaé asu mbaʼalane biyem, a bia ke bi bili mimbam biyem. 
Ajô te, a Môze, nge wo kañese ôsimesane viangan, be vaʼa bia afôla si te ane ngap: be boʼo te kee bia a dañe Yordan. 
Môze a nga yalane be na: Ye bobenyoñ ba ye ke wosan mia ke mi liʼi mi too évôvoé été va? 
Amu jé mia kômbô ve bone bʼIsraél ateʼe nleme ya ke e si Nti a ve be? 
Bʼésoo be nga bo fe ékobe te melu mvus, éyoñe me nga lôme be be ke looé si ya Kanaan, bi too Kadés-Barnéa. 
Nde be nga ke mbiʼili Ekol, be mane looé afôla si te; e mebulan, be nga viane ve bone bʼIsraél ateʼe minleme ya ke e si Nti a nga taté ve be, te na be kui été.  
Môs ôte Nti a nga yaa a jô na: 
Teke môte ya bôt be nga kôlô Ejipte be too mimbu mewôm mebaé nge lôte valé a ye yene si me nga kaʼa Abraham, Izak a Yakob, amu be nji ke wôʼô ma ane da yian. 
Kaléb e mone Yefuné ya ndaa Kenaz baa Yasua e mone Nun, mbe ba ye nyiin été amu be nga tabe nlatan a ma. 
Nde Môze a nga kee nkobô ôsu a jô na: Ajô te Nti a nga yaa bone bʼIsraél a bo be na, be lôte mimbu mewôm menyin e nkôte si, akekui e miaé bôt ôse ntabane wop ô mbe abé e mise mé ô nga mane jañ. 
Eyoñe ji a mia, nsamba bebo abé , mia kômbô tôñe bibôʼa mebo bʼésoo a vumelan ayaa Nti Israél été! 
Nge mia mvôʼô Ruben a Gad, mi nji kômbô kabetan a Nti, a ye tindi éto bone bʼIsraél e nkôte si é bo aya? A mia mia ye bo akalaʼa ya njañe wé.
Nde bôte bese be nga subu Môze bebé a jô nye na: Momo! Bia ye lôñe mevôme mimbame biyeme miangan mi ne tabe, bia ye fe lôñ bitison bi bili alem asu menda me bôte mangan. 
Eyoñe te bia ye bo avôle ya nyoñe biôme mewosan a tebe e bone bʼIsraél bevoʼo ôsu asu ya kee be e si é ne be mvean. Nté ôte ôse, menda me bôte mangan me me ntoo e bitison bi ne nlôñan alem, e vôme bôte ya afôla si di ba ye bo te fe nguleya nnambe be. 
Bia ye zu e vôme wongan vʼéyoñe môt ase yʼIsraél a tabeya e mesi mé. 
Bia ye bo teke nyoñe ngabe si ane be, e Yordane yat nge bi a nyoñe je va, e Yordan éfase jôp da tôô. 
Ane Môze a nga jô be na a ntoo ve boon ane mia jô. Nyoñane biôme mewosane bienan mi ke wosan asu éjôé Nti. 
E bôte bese be bili biôme mewosan be ntoo ve dañe yordan avale ba kômbô; be tabeʼe wé akekui Nti a maneya wôlé mesi e mo besiñe bé, 
a si ése é keya éjôé jé si. Mvus éte nje mi ntoo ngule ya bulan e vôme wônan, amu éyoñe te mia ye bo te nyoñe minkomekan e be Nti, a e be bôte bevoʼo yʼIsraél. Eyoñe te afôla si e ne e Yordane yate nné di, da ye bo éndenan, Nti Emien a kañeseʼe nalé. 
Ve nge mia bo te bo nalé, mia bo Nti abé , a mia ye tôbane minjuʼu yʼété: yemane ñhe nalé. 
Lôñane bitison asu menda me bôte menan a lôñe fe mebemba asu mintômba a bikela bienan, ve mi bo te vuane bo avale mi maneya jô. 
Ane mvôʼô Ruben a Gad be nga yalane Môze na: Bia ye bo avale ô maneya bendé bia. 
Bia ye liʼi bone bangan, binga bangan, mimbame miangan a betite bangan ba bo bisaé e bitisone ya Galad va: 
wôna biabebien bia ye nyoñe biôme mewosan a wulu e nkane bita Nti si aval ô maneya jô. 
Ane Môze a nga ve mebendé ajô dap e be ntuni Eléazar, Yasua e mone Nun a e be bivete abui ya menda me bôte yʼIsraél. 
A nga jô be na: Nge mvôʼô Gad a Ruben ba nyoñe biôme mewosane biap a dañe yordan mia be be, a wulu dulu bita éjôé Nti si, nge ba volô mia mi nyoñe si, mia ye ve be si ya Galad. 
Ve nge be nji bo nalé, mia be be mia ye kabane mesi e Kanaan.
Ane mvôʼô Gad a Ruben be nga yemete éyoñe éfe na: Bia ye bo avale Nti a maneya jô bia! 
Bia ye nyoñe biôme mewosan a nyiin e Kanaan, éjôé Nti si: nalé bia ye nyoñ e ngabe si jañgan, éfase yordan ya nné ji. 
Ane Môze a nga ve mvôʼô Gad a Ruben a éfas ayoñ Manasé, e mone Yôsep, e si Sihoñ, njôô bôte Beamorééñ a Og, njô bôte ya Basañ, ô laté a bitisone ya mesi me mbe bebé valé. 
Mvôʼô Gad be nga lôñe bitisone bi: Dibôn, Atarôt, Aroér, 
Atrôt-Kôfan, Yazer, Yogbaha, 
Bét-Nimra a Bet-Aran; be nga lôñe bie mbômaʼan a alem. Be nga lôñe fe mebemba asu mimbame biyeme miap. 
Mvôʼô Ruben kik be nga lôñe: Hesboñ, Elalé, Kiriatayim, 
Nébô, Baal Méoñ a Sibma, be nga Yôlé fe bitison be nga lôñe mimfefé biyôlé.
Mvôʼô Makir, e mone Manasé, be nga nyoñe afôla si ya Gad a wôlé de. Be nga titane Beamorééñ be nga too été. 
Ane Môze a nga ve Makir mone Manasé Galad, ane a nga tabe été. 
Mvôʼô Yahir, e mone Manasé fe, be nga wôlé minlame Beamorééñ a yôlé mie na minlame mi Yahir. 
Wôna Nôba a nga ke wôlé Kenat a minlam mi mbe nye bebé: a nga yôlé tison e jôé dé émiene na Nôba.
Mana me ne mewoʼon me bone bʼIsraél, ataté Ejipte akui minjeʼese ya Môab, avalʼane minsamba mewosan miap mi mbe, Môze a Aron be too beliti zen . 
Môze a nga tili mevôm mese be nga tebe amu njôane Nti, mevôm mete ma: 
e ngon ôsu ya mbu é too melu awôm a metan, tyé kpwaa ya Pak ôsu, bone bʼIsraél be nga kôlô e Ramzés; be nga kôlô, bôte ya Ejipte be lôô, bebé ane nge be ntoo fili. 
Eyoñe te bôte ya Ejipte be jeñek mintôle mi bone miap Nti a nga mane wôé: a zen éte fe Nti a nga liti ntyiʼane mejô wé e be bezambe bap. 
Akôlô ya Ramzés, bone bʼIsraél be nga vule minkan e Sukôt. 
Akôlô ya Sukôt be nga vule minkan Etam, mfaʼa ya susuʼa akuʼu ya nkôte si. 
Akôlô ya Etam be nga beta bulane mvus a kui Pi-Ahirôt, zôsôôô a Baal-Séfôn, a vule minkan ôsu Migdôl. 
Akôlô ya Pi-Ahirôt, be nga lôt ézezañe mañ, a ke mfaʼa ya nkôte si; be nga wulu melu mela e nkôte si yʼEtam a vule minkan e Mara. 
Akôlô ya Mara, be nga kui Elim; menjeñe mendim awôm a mebaé a melen mewôme zamgbwa me mbe Elime valé: nde be nga vule minkan e vôm ate. 
Akôlô ya Elim be nga vule minkan bebé évele mañ. 
Akôlô ya évele mañ, be nga vule minkan e nkôte si ya Sin. 
Akôlô ya e nkôte si ya Sin, be nga vule minkan e Dôfka. 
Akôlô ya Dôfka, be nga vulu minkan Alus. 
Akôlô ya Alus be nga vule minkan e Refidim, vôme bôt be nga jemban mendime ya nyu. 
Akôlô ya Refidim, be nga vule minkan e nkôte si ya sinayi.
Akôlô ya nkôte si ya Sinayi, be nga vule minkan e Kibrôt-Atava. 
Akôlô ya Kibrôt-Atava, be nga vule minkan Asérôt. 
Akôlô ya Asérôt be nga vule minkan e Ritma. 
Akôlô ya Ritma, be nga vule minkan e Rimôn-Pérés. 
Akôlô ya Rimôn-Pérés, be nga vule minkan e Libna. 
Akôlô ya Libna, be nga vule minkan e Risa; 
Akôlô ya Risa, be nga vule minkan e kéhélata. 
Akôlô ya Kéhélata, be nga vule minkan e Kafér. 
Akôlô ya Kafér, be nga vule minkan e Arada. 
Akôlô ya Arada, be nga vule minkan e Makhélôt. 
Akôlô ya Makhélôt, be nga vule minkan e Tahat. 
Akôlô ya Tahat, be nga vule minkan e Tara. 
Akôlô ya Tara, be nga vule minkan e Mitka. 
Akôlô ya Mitka, be nga vule minkan e Asmôna. 
Akôlô ya Asmôna, be nga vule minkan e Môsérôt.
Akôlô ya Môsérôt, be nga vule minkan e Béné-Yakan. 
Akôlô ya Béné-Yakan, be nga vule minkan e Or-Gidgad; 
Akôlô ya Or-Gidgad, be nga vule minkan e Yôtbata. 
Akôlô ya Yôtbata, be nga vule minkan Abrôna. 
Akôlô ya Abrôna, be nga vule minkan Etsion-Géber. 
Akôlô ya Etsion-Géber, be ngu vule minkan e nkôte si ya Tsin ñwô ô ne kadés. 
Akôlô ya Kadés, be nga vule minkan e nkôle Or, Akuʼu sii Edom.
Ane ntuni Aron a nga bet e nkôle Or, avale Nti a nga jô; A nga wu valé, e ngone tane é too alu da ya mbu mewôme nyini ataté nkôlane bone bʼIsraél yʼEjipte. 
Aron a mbe mimbu ntet, mewôm mebaé a milaa éyoñ a nga wu e nkôle Or.
Njôô bôte Bekananééñ yʼArôd a nga too Négéb, si ya Kanaan, a nga wôʼôtane na bone bʼIsraél be soya.
Akôlô ya e nkôle Or, be nga vule minkan e Salmôna. 
Akôlô ya Salmôna, be nga vule minkan e Punôn. 
Akôlô ya Punôn be nga vule minkan Obôt. 
Akôlô ya Obôt, be nga vule minkan Iyé-Abarim, nnéa minjeʼese ya Môab.
Akôlô ya Iyé-Abarim, be nga vule minkan e Dibôn-Gad. 
Akôlô ya Dibôn-Gad, be nga vule minkan e Almôn-Diblatayim. 
Akôlô ya Diblatayim, be nga vule minkan minkôle ya Abarim ôsu Nébô. 
Akôlô ya minkôle ya Abarim, be nga vule minkan e minjeʼese ya Môab, bebé a yordan, zôsôôô a Yérikô. 
Be nga vule minkan bebé a Yordan, ataté Bét-Oyésimôt a kui Abél-Sitim, e minjeʼese ya Môab.
Ane Nti a nga kobô Môze minjeʼese ya Môab, bebé a yordan, zôsôôô a Yérikô. 
Nde a nga jô na: Jôʼô bone bʼIsraél na, éyoñe mia ye dañe Yordan a nyiin e si ya Kanaan, 
Mia ye mane titan bôte bese ya si ôsu vienan, a tyame bengunemelane bese ya be ne mboon a mekok , mia ye mane tyame biveʼela bi biôme biap bi ne mboon a ékpwembé ba nyemé e nduan a tyame mevôme map me ne mbetane yôp. 
Mia ye nyoñe si a tabe été; amu me nga ve mia si na, é bo jôme jenan. 
Mia ye kaban éliʼi ya si a mboon asimba , avalʼane mebume menan me né. E bôte ba dañ abui ba ye nyoñe ngabe si ja dañ anen, ba ba dañe tyôtyoé, ba ye fe nyoñ e ngabe si ja dañe tyôtyoé. Môt ase a ye nyoñ e jôm asimba da ye ve nye; mia ye nyoñe ngap avalʼane meyoñ bʼésoo me né. 
Ve nge mia bo te titane bôt be too si ôsu vienan, e ba ya be be mia ye lik, ba ye bo ane biyo e mise menan été, a ane minsoñe bibaé e mevele mebume menan, ba ye bo besiñe benan e si vôm mia ye tabe. 
A da ye kui na, me bo mia avale me nga tyiʼi na ma bo be.
Ane Nti a nga kobô Môze na: 
Vaʼa bone bʼIsraél abendé di a jô be na: Éyoñe mia ye nyiine si ya Kanaan, abime si da ye bo énjenan nde di: Si ya Kanaan a minné na: 
Efase ya nké, ja ye taté e nkôte si ya sin bebé a Edom. Ajô te, nné wônan ya nké a ye taté akuʼu ya mañ me bili nku, e mfaʼa jôp da tôô. 
Nné wônan a ye lôt, a beté Akrabim mfaʼa ya nké, éyoñe te a ye lôt e sin, a ke kui e Kadés-Barnéa, mfaʼa ya nké; nné ate a ye ke ôsu mfaʼa Asar-Adar, a lôte e Asmôn; 
Ataté Asmôn, a ye lôt a kui ôtôñ yʼEjipte, éyoñe te a suʼulane vame mañ. 
Mfaʼa jôp da dim, nné wônan: 
mfaʼa yʼakôé, nné wônan a ye bo avale di: ataté e beta mañ, mia ye kañe na a kui nkôle Or; 
ataté nkôle Or, mia ye kañe nné anyiine Amat, nalé a ye ke kui e Sedad; 
zifrôn nye a ye kee nné ôsu a kui Asar-Enan: nné wônan yʼakôé nye le. 
E mfaʼa jôp da tôô, mia ye tyiʼi e nné wônan ataté Asar-Enan a kui Sefam. 
Nné a ye sis, a taté Sefam a kele e mfaʼa ya Ribla, Ayin mfaʼa jôp da tôô; nné a ye beta sis a nnambe nsaʼa mañ ya Kinérét, e mfaʼa jôp da tôô; 
A ye beta sis e mfaʼa ya Yordan a ke vam e mañ me bili nku. Si jenan, a minné mié mbômaʼan, nje le.
Ane Môze a nga kalan abendé di e be bone bʼIsraél a jô na: E si mia ye kaban a mboon asimba , nje le a nje Nti a nga bendé na, a ye ve meyoñ ébul a étun. 
Amu ayoñe bone be Ruben, ane mebume map me né a ayoñe bone be Gad, ane mebume map me né, me nga nyoñ e ngabe jap; éfas ayoñe Manasé é nga nyoñe fe e ngabe jap. 
Meyoñ mete mebaé a étun, me nga nyoñ e ngabe jap e Yordane yat, zôsôôô a Yérikô, mfaʼa jôp da tôô.
Ane Nti a nga kobô Môze na: 
Biyôlé ya bôt ba ye kabe mia si mbie bi: ntuni Eléazar a Yasua e mone Nun. 
Mia ye beta nyoñ évete ya ayoñ ése asu ya kabe si. 
Biyôlé bi bôte bete mbie bi: ayoñe Yuda: Kaléb e mone Yefuné.
Ayoñe bone be Siméoñ: Samuel e mone Amihud;
Ayoñe bone be Bényamin: Delidad, e mone Kislôn;
Ayoñe bone be Dan: Buki évet, e mone Yôgli;
E mvoñe Yôsep: ayoñe Manasé: Aniél évet a too e mone Efôd.
Asu ayoñ Efrayim: Kemuél évet, a too e mone Siftan.
Asu ayoñe bone be Zabuloñ: Elisafan évet, a too e mone Parnak;
Asu ayoñe bone bʼIsakar: Paltiél évet, a too e mone Azar.
Asu ayoñe bone bʼazer: Ahihud évet, a too e mone Selômi.
Asu ayoñe bone be Néftali: Pédahel évet, a too e mone Amihud. 
E bôte ba mbe Nti a nga ve abendé ya kabe si ya Kanaan e be bone bʼIsraél.
Ane Nti a nga kobô Môze e minjeʼese ya Môab, bebé a Yordan, zôsôôô a Yérikô. 
Nde a nga jô na: Bendéʼé bone bʼIsraél na, be ve bone be Lévi bitison be ne nguleya tabe, bi soʼo e ngap be bili été. Mia ye fe ve bone be Lévi, mevôm ma bômane bitison bite. 
Ba ye bi bitisone ya tabe; a mbômaʼan yʼété a ye bo asu mimbame miap, akume dap a betite bap bese. 
Mevôm ma bômane bitison mia ye ve bone be Lévi, ma ye bi menyiʼi me mo toyini mbômaʼane ataté vôme mfine ya tison ô né. 
Mia ye vek, e tison atan, menyiʼi me mo toyini ébaé e mfaʼa jôp da tôô, menyiʼi me mo toyini ébaé, e mfaʼa ya nké, menyiʼi me mo toyini ébaé e mfaʼa jôp da dim a menyiʼi me mo toyini ébaé e mfaʼa ya akôé. Tison ja ye bo ézezañ. Mbômaʼan ya bitisone biap a ye bo avale te. 
E bitison mia ye ve bone be Lévi, bisaman yʼété bia ye bo bitisone ya sobô, e vôme ñwôé bôt a ne nguleya tup; ô laté a bitisone bife mewôm menyin a bibaé. 
Bitison bise mia ye ve bone bʼIsraél bia ye bo mewôm menyin a muam, ô laté a mevôm ma bômane bie. 
Bitison mia ye ve bi soʼo e mengabe ya bone bʼIsraél été, bia ye dañe veban bi soʼo e be bôt be bili bie abui, mia ye nyoñe tyôtyôé e be ba be bili tyôtyoé; môt ase a ye ve ngab éziñe ya bitisone bié e be bone be Lévi abim ane ngabe jé é né.
Ane Nti a nga kobô Môze a jô na: 
Kobôʼô bone bʼIsraél, a wo ye jô be na: Éyoñ mi dañeya Yordan a nyiin e si ya Kanaan, 
mia ye top a telé bitison bia ye bo bi ya sobô e mfaʼa wônan, e vôme môt a nga wôé môt e mfuʼan a ne ke sobô. 
Bitisone bite bia ye volô mia mi sobô nkune metyi, nalé ñwôé môt a ye bo te wôéban te na a tebe ôsu ya ékôane bôte na be tyiʼi nye ajô. 
E bitison mia ye ve, bisaman yʼété bia ye bo bitisone ya sobô e mfaʼa wônan. 
Mia ye ve bitisone bilaa e Yordane yat, a ve fe bilaa e si ya Kanaan: bia ye bo bitisone ya sobô. 
Bitisone bisaman bite, bia ye bo asoé mfaʼa bone bʼIsraél, mfaʼa ntabe , a môt a bôô meyôa ézezañe jenan: môt ase a wôéya môt e fuʼan a ye bo nguleya tup a ke sobô wé.
Nge môt a bibi môte mbok a évôl étyé, a môt ba te bibi a wôé, môt a te bibi a lobane ñwôé bôt: ñwôé bôt ate a ye wôéban. 
Nge a bibi nye, a bili akok e ne nguleya wôé e mo, a môt ba te bibi a wôé, môt a te bibi a ne ñwôé bôt: nye fe a ye wôéban. 
Nge a bibi nye a évôl élé é ne nguleya wôé, a môt ba te bibi a wôlé foʼo, môt a te bibi a ne ñwôé bôt: nye fe a ye wôéban. 
Nkune metyi a ye wôé ñwôé bôt; éyoñe a ye koone nye, a ye wôé nye. 
Nge môt a sôʼôlô nyô mbok nsôʼôlane ziñ, nge wua nye jôm éziñ éyoñ a maneya kômesane bo nalé, nge môt ba bo nalé a wôé, 
a nge a bibi nye a wo wé mbibane ziñ, éyoñe te môt ba te bibi a wu, môt a te bibi a ye wôéban amu a ne ñwôé bôt: nkune metyi a ye wôé ñwôé bôt éyoñ a kooneya nye.
Ve nge môt a sôʼôlô môte mbok teke nsisime ziñ, nge wua nye jôm te na a taté kômesane de, 
nge wua nye akoʼo e ne wôé atemetem, ngʼawu da so, te na môt a te wua akok a ne nye nsiñ, nge jeñe nye abé , 
metiñe ya tôñ mme ékôane bôt ja ye belan mfaʼa ya tyiʼi ajô e zañe môt a nga wôé a nkune metyi: 
ékôane bôt ja ye nyii ñwôé bôt e mo me nkune metyi. Ekôane bôt ja ye bulane nye e tisone ya sobô a nga tubʼété. A ye tabe été akekui awu ya ntuni ôsu be nga woʼo mfufube mbon. 
Nge ñwôé bôt a kui atane minné ya tisone ya solé émien a nga ke sobô, 
a nge nkune metyi a tôbane nye atane ya tisone ya sobô, a nkune metyi a wôé ñwôé bôt ate, nkune metyi a ye bo te lañeban ane ñwôé bôt. 
Amu ñwôé bôt a yiane tabe e tisone ya sobô jé akekui éyoñe ntuni ôsu a wuya; éyoñ a wuya, nje ñwôé bôt a ne nguleya bulan e vôme wé.
Avale mia ye wulu ntyiʼane mejô e miaé mienan mise a mevôm mese mia ye tabe nde le. 
Ajô ese ya mewôé me bôt, ñwôé bôt a ye wôéban nge bengaa be nʼabui. Ngaa wua a ne tyôtyoé.
Mia ye bo te kañese moné asu ya nyii ñwôé bôt a yian awu: a yiane wu. 
Nalé fe na mia ye bo te nyoñe moné asu ya suu môt a tup a ke sobô e tisone ya sobô, a suʼulane bulane ke tabe e mesi mé été te na Ntuni ôsu a wu. 
Mia ye bo te ve si mia ye tabe mvin: amu mewôé me bôt ma ve si mvin a be ne nguleya sôbe si mfaʼa ya metyi me nga kui, ve a metyi me môt a nga kulu me. 
Ajô te mia ye tabe ntyele ya ve si mia ye tabe mvin, amu mia yeme na, mamien ma ye tabe été ézezañe jenan. Yaa, ma Nti, me too ézezañe bone bʼIsraél.
Bivete menda me bôte ya mebum me bone be Galad, e mone Makir, e mone Manasé, ya mvôʼô Yôsep, bi nga zu a kobô asu Môze, benya bôtô a bivete ya menda me bôt me bone bʼIsraél na: 
Zambe a nga bendé nti wome na, a kabe si mengap a mboon asimba e be bone bʼIsraél. Nti wom a nga nyoñe fe abendé na, a ve e ngabe Selôfad monyañe wongan, e be bobebinga bé. 
Nge ba ke meluk e be monafame wua ya meyoñe mefe yʼIsraél, ngabe jap ja ye vas éliʼi bʼésaa bangan a ke lat a ayoñ e ntoo éndap; éyoñe te ngabe jangan é nga zu e be bia a mboon asimba ja ye séʼéban. 
A éyoñe mbu mevak wo ye so asu bone bʼIsraél, ngabe jap ja ye kôʼôlane nyô ya ayoñ e ntoo éndap a vas akabe ya ayoñe bʼésaa bangan.
Nde Môze a nga kalane bone bʼIsraél mebendé Nti a nga ve na: 
Ayoñe bone be Yôsep da bele. Avale di nde Nti a bendé bengone be Selôfad: be ne fili ya luʼu môt ase ba kômbô luk ve da ba yiane ke meluk abume da ya ayoñ ésaa wop. 
Ngab éliʼi éziñ ya bone bʼIsraél ja ye bo te kôlô ayoñe di a ke ayoñ afe, ve bone bʼIsraél ba ye timbi, môt ase a ngab éliʼi ayoñe bʼésaa. 
Ngone minga ése é bili ngab élik e meyoñe ya bone bʼIsraél, a ye luʼu môte ya abume bôt da ya ayoñ ésaa, éyoñe te bone bʼIsraél ba ye bi, môt ase, ngab éliʼi ya bʼésaa. 
Teke ngab éliʼi éziñ ja ye kôlô ayoñe di a ke ayoñ afe, ve meyoñ yʼIsraél ma ye timbi, ayoñ ese, a éliʼi jé.
Ajô te bengone be Selôfad be nga bo avale Nti a nga bendé Môze, 
Mala, Tirsa, Ogla, Milka a Nôa, bengone be Selôfad, be nga luʼu bobefam e be bendômenyañe bap; 
be nga ke meluk e mebume me bone be Manasé, e mone Yôsep, a ngab éliʼi jap é nga tabe ayoñe ya nda abume bôt ésaa wop.
Mebendé a minjôan Nti a nga ve Israél a anyu Môze e minjeʼese ya Môab, bebé a Yordan, zôsôôô a Yérikô mbie le.
Mana me ne mejô Môze a nga kobô Israél ase e Yordane yat, e nkôte si, Araba, zôsôôô a Suf, e zañe Parañ, Tôfel, Laban, Astérôt a Di-Zahab. 
Ataté Hôréb a kui Kadés-Barnéa, dulu e ne melu awôm a da éyoñe wo tyii e zene minkôle ya Séyir. 
E mbu mewôme nyini, e ngon awômô a jia é too alu da, Môze a nga kobô bone bʼIsraél avalʼése Nti a nga bendé nye ajô dap. 
Eyoñe te a maneya dañe Sihoñ njô bôte Beamorééñ a nga too Hesboñ, a Ôg njô bôte ya Basañ a nga too Astarôt a Edré. 
E Yordane yat e minjeʼese ya Môab, nye Môze a nga taté na a yeʼele metiñe me Zambe: ane a nga jô na:
Nti, e Zambe wongan, a nga kobô bia Hôréb a jô na: Mi tabeya ôbe ayap e fefele nkôle wu. 
Ajô te tataʼane dulu éyoñe ji; mia ye ke e si minkô e vôme Beamorééñ be too a mevôme Bekananééñ be too: njeʼese Yordan, si minkô, mbiʼili, éfase si ya nké a ékôte mañ; kelan a kui e minkôle mi Libañ, a kui fe Efrat, beta ôsôé. 
Mi lôô me veya mia si éte. Kela nyoñane je, amu e si ma, Nti, me nga tiñeti na ma ye ve bimvame bienan Abraham, Izak a Yakob, a e mvoñe bôte jap éyoñ be maneya wu.
Nde me nga kate mia na: Me nji kômbô beta beʼe mbeʼe ya wulu mia étam. 
Nti, e Zambe wônan a maneya fôlô mia abui, mi ntoo abui éyoñe ji fe vʼane ateté e ne yôp. 
A e jam ma yi na nge da boban e ne na Nti, e Zamba bimvame bienan, a dañe beta fôle mia a lôte toyini biyoñ a botane fe mia avale a nga tiñeti! 
Mia yiane yeme na me nji bo nguleya beʼe mbeʼe ya kôme mame menan, minkômbane mienan a bitome bienan. 
Ajô te toban ézezañe jenan, ayoñ ése été, e bôt be ne fek, atyeñ, be bili mbamba jôé, me telé be be bo ésaé e be bôt. 
Mi nga yalane ma na mboone te wo yian. 
Mfaʼa ya wulu mia, nde me nga sulan e bôt be ne fek, be bili mbamba jôé, be too fe ba be tameya beʼe mimbeʼe miziñ e meyoñe menan été; me nga telé bevok bivete ya toyini, ntet, mewôm metan nge bôt awôm. 
Eyoñe te fe me nga ve miñyeʼelan e be bôte be nga yiane tyiʼi mejô ézezañe jenan me jôʼô na: Tabaʼane ntyel mfaʼa ya bitome bobenyoñ be ne zu kate mia; mia yiane tyiʼi mejô zôsôôô e zañe môte yʼIsraél a monyañ nge e zañe jé a nneñ a too be mia. 
Te boone ôbangam e ntyiʼane mejô wônan été; mia yiane vôʼôlô ayôme bôt a beta be bôt teke ngam. Môt éziñ a boʼo te ndaman ntyele wônan, amu mia yiane tyiʼi mejô a jôé Zambe. Nge ajô éziñ da dañe mia ayaé, mia yiane zuu ma de, éyoñe te ma ye fase de. 
Eyoñe te me nga liti mia e jam mia yiane bo.
Nkôlan bi nga kôlô Hôréb, nde bi nga tulan e beta anen a éko woñe nkôte si wuna ôse ñwô miabebien mi nga yen; ane bi nga tôñ e zene ja ke si minkô nje Beamorééñ be too. Eyoñ bi nga kui e Kadés-Barnéa, 
me nga jô mia na: Mi lôô mi kuiya e si minkôle Beamorééñ, nje Nti, Zambe wongan, a ve bia. 
Fombaʼan, Nti, e Zambe wônan a bôéya si nyô ôsu vienan. Ajô te kelan mi nyoñe je, avale Nti, e Zamba bimvame bienan, a nga ve mia je. Boʼon ayok a ngu! 
Nde mi nga zu yene ma bese a jô na: E nlômane bôt ôsu be ke looé si. Esaé jap é ne na be zu kate bia mezen bia yiane wulu a bitison bia ye kui. 
Me nga yen ôsimesane vienane mvaé; ajô te me nga tobe bôt awôm a bebaé e zañe jenan, ayoñ ése môte wua. 
Be nga ke mfaʼa ya si minkô a kui mbiʼili Eskol a looé wô. 
Be nga kolé bibuma ya si éte a zu ve bia bie. Be nga kate bia na e si Nti e Zambe wongan a ve bia é ne mbamba si. 
Ve mi nga bo njôane Nti, e Zambe wônan melo, éyoñ mi nga bene na mia ye bo teke ke si éte. 
Mi nga ben e menda bindelé menan été a jô na: Amu Nti a vini bia nde a nga vaa bia Ejipte. A kômbô futi bia éjôé Beamorééñ si na be mane wôé bia! 
Amu jé bia yiane ke wé? Bi nji bi ngule nleme ya ke, amu bobejañ be nga tuʼa kate bia na bôte ya si éte be ne ngu a meyap a dañe bia, a na bitison bi ne biwôlô, mimfine miap mia bet a kui yôp. Be nga yene fe bone be ayabe môt ba loone Anak. 
Eyoñe te me nga yalane mia na: Te nyeñban a te koone be woñ! 
Nti, e Zambe wônan, nyô a wulu ôsu vienan, a ye wosan asu denan, avale a tameya bo e mise menan me lôô: Ejipte, 
nge nkôte si. Mi nga yene de na: A nga beʼe mia ane môt a beʼe e mone wé, nté ôse mi nga wulu e dulu e nga kui mia e vôme nyô. 
Vʼéyoñe te ébien, mi nji ke tabe Nti, e Zambe wônan ndi. 
Ve da na, e Nye a nga ke mia ôsu e zene jenan a jeñe mia vôm mia ye vule minkan; a alu a mbe e nsume nduan été a faé éfufup e zene mia yiane wulu; a amôs a mbe nsume nkut été.
Eyoñe Nti a nga wôʼô minkobô mienan, nde a nga jô ayaa dé été na: 
Ma kane ngana na: Teke wua ya bôte ya miaé ô nʼabé wu a ye nyiin e mbamba si me maneya tiñeti na ma ye ve bimvame biap. 
Kaléb étam e mona Yefuné nye a ye je yen; ma ye ve nye a mvoñe bôte jé, éfuse si a nga wulu, amu a nga wulu ane da yian e mfaʼa wom. 
Amu mia, Nti a nga yaa fe ma a jô na: Wo fe wo ye bo teke nyiin e si éte. 
Ve mbo ésaé wôé, Yasua e mona Nun, nye a ye nyiin été. Vaʼa nye ngule nlem amu nye a ye wulu bone bʼIsraél be nyoñe si. 
Wôna Nti a nga jô mia bese na: Mi nga jô na e bone benan ba ye bo jôme ya nsa e be bôt ba ye dañe mia. Vʼamu be be ngenan te yeme kandé mvaé a abé den, ajô te ba be Yasua ba ye nyiine si ete. Mbe ma ye ve je é bo énjap. 
Ve mia, bulaʼan e nkôte si, e zene ya évele mañ.
Nde mi nga yalane ma na: Bi kobeya e mise me Nti. Vʼéyoñe ji bia kômbô ke wosan, avale Nti, e Zambe wongan a jôya. Môt ase ya be mia a nga nyoñe biôme mewosan, amu mi nga buni na e ne tyiʼibi na, mi nyoñe si minkô. 
Nde Nti a nga jô ma na: Jôʼô be na be bo teke bita, amu me nji ke bo e nsamba wop; ajô te be boʼo teke na, besiñe bap be bôme be. 
Ane me nga kate mia njôane te, ve mi nji ke kômbô wôʼô ma. Mi nga bo njôane Nti melo, a njalan a ébiasé, mi nga ke e si minkô. 
Ane Beamorééñ be nga so mevôme be too minkôle yôp, a wosane mia, a bôé mia afôla si ya Séyir; be nga titane mia ane mbame mvôfôm, a kui Orma. 
Eyoñ mi bulaneya, mi nga taté na mia yône be Nti, vʼa nji ke kômbô vôʼôlô jam éziñ, a nji ke tabe ntyele ya vôʼôlô mia. 
Ajô te mi nga tabe ayap, étua ayap e Kadés Barnéa.
Ane bi nga bulane mvus a ke nkôte si mfaʼa ya évele mañ, avale Nti a nga jô. Bi nga lôt abui éyoñ mefôla ma bômane si minkôle ya Séyir.
Môs éziñ Nti a nga jô me na: 
Bia yiane ke mfaʼa zene yʼakôé, amu valé bi tabeya vôm ate a ayap. 
Nde a nga jô ma me kate mia na: Mia ye tulan afôla si ya Séyir, e vôme bobenyoñ be too, mvôʼô Esô. Ba ye ko mia woñ; ve te jeñane na 
mi wosane be, amu maa ye ke ve mia jôm e vôme wop, toʼo ve vôme ya telé abo. Amu me nga ve foʼo mvôʼô Esô si minkôle ya Séyir. 
Mia ye yaʼane be bidi a mendim mia ye yi. 
Vʼe ne bebela na Nti, e Zambe wônan, a nga botane mia e mfaʼa ya jam ese mi nga bo, a nga baʼale mia éyoñe mi nga tulan e beta nkôte si nyô. A tabeya be mia tañe mimbu mewôm menyin, a mi nji ke jembane jôm. 
Bi nga bene lôte si ya Séyir, e vôme bobejañ be too, mvôʼô Esô. Bi nga saʼale fe e zene ja lôte mbiʼili a mevôm ba loon Elat a Esioñ-Gébér. Bi nga tyendé zen a tulane nkôte si ya Môab.
Ane Nti a nga jô ma na: Te wosane Môab nge bo nye bita amu maa ye ke ve wo ngap e si jé. E bone be Lot mbe me nga ve Ar ane ngap. 
Osusua be Emite mbe be nga too Ar be too ayoñe bôt é ne ngu, abui a meyab ane bone bʼAnak. 
Bôte bʼéziñ be nga buni na be ne Berefayim ane bone bʼAnak, ve Bemôabite be nga loone be na Beémite. 
Wôna ôsusua Behorite mbe be nga taté tabe afôla si ya Séyir, ve mvôʼô Esô be nga bôé be a jiane be a tabe valé e señe jap. Avale te fe bone bʼIsraél be nga bo e si Nti a nga ve be na be tabe. 
Ane Nti a nga jô na: Éyoñe ji tataʼane dulu a dañ ôtôñe Zeréd. Nde bi nga bo nalé. 
Ataté nkôlane ya Kadés-Barnéa a kui ndañan ôtôñe Zéréd mimbu mewôm mela a muam mi nga lôt. Valé miaé ôse ya ba be mbe nguleya wosan éyoñe nkôlane yʼEjipte ô maneya jañ, avale Nti a nga kane ngana. 
Nti Emien Nye a nga mane jiane be a kui môt a suʼulan.
Eyoñe miaé bôt ôte ôse ô nga mane jañ, 
Nti a nga jô me na: 
Éyoñe ji mia zu tulane nné sii Môab a tulane sii Ar. 
Mia ye kui zôsôôô a sii bone bʼAmon. Te teʼane be, amu me nji tiñeti mia ngab éziñ e si jap. Amu be ne fe mvôʼô Lot, a e mbe me nga ve afôla si te. 
Nyeman ô mbe na afôla si te e mbe di Berefayim. E ne foʼo na ôsusua Berefayim mbe be nga too été, Berefayim bone bʼAmon be mbe be loʼone na Bezamzumite. 
Ayoñe bôte te e mbe ngu, abui a meyap, ane bone bʼAnak. Ve Nti a nga mane jiane be éyoñe bone bʼAmon be nga so, mbe be nga bôé be a tabe e si jap. 
Avale te fe Nti a nga bo bone bʼEdom, mvôʼô Esô be too nkôle Séyir; a nga mane wôé Behorite éyoñe bone bʼEdom be nga so a bôé be a tabe si jap; be ngenane valé a kui môse wu.  
Mfaʼa Beavite be nga too mebôta ya si ya Gaza, e bôt be nga so Kaftor be nga mane wôé be a tabe si jap. 
Kôlaʼane si, mi téé dulu, a dañe mbiʼili ya ôtôñ Arnon. O lôô, ma ve Sihoñ mon Amoréen, njô bôte ya Hesboñ a si jé e mo môé; tatéʼé vambane si éte a wosane nye bita. 
Ataté den, ma zu mias angôndô ya be wo a woñ ya be wo e be meyoñ mese me too yôbe si; a ba ba ye wôʼôtane foé duma ya jôé dôé ba ye fôʼôban a tabe biyebe amu ajô dôé.
Bi too e nkôte si ya Kédémôt, nde me nga lôme minlôman e be Sihoñ, njô bôt ya Hesboñ, a bifia ya mvoʼé na: 
Bia kômbô lôt e si jôé. Bia ye wulu foʼo ve nnôma zen , teke yale mbo nnôm nge mbo nga. 
Bia ye yaʼane wo bidi a mendim bia ye yi a moné; 
mvôʼô Esô be too nkôle Séyir, a Bemôabite be too sii Ar, be nga ve bia nkañesane ya lôte mesi map. Eyoñe te bia ye dañe Yordan a ke e si Nti, e Zambe wongan a ve bia. 
Ve njô bôte Sihoñ a nji ve bia nkañesane ya lôte si jé; a nya ajôô a ne na Nti, e Zambe wônan a nga bo nye ntip, nalé mia ye bo nguleya nyoñe si jé, nje mi too a kui môse ya den. 
Nti a nga jô me na: Vôʼôlôʼô, ataté éyoñe ji, ma ve Sihoñ a e si jé éjôé jôé. Tataʼane nyoñane mesi valé. 
Ane Sihoñ a nkane bita wé be nga zu wosane bia e Yahas. 
Nti, e Zambe wongan, a nga bo na bi dañ: bi nga bôme be, émien, bone bé, nkane bita ôse. 
Eyoñe te ébien nje bi nga mane nyoñ bitisone biabe bise; bi nga mane tyame bie bise, a mane fe wôé befam, binga a bongô; bi nji ke liʼi môte wua vevee. 
Bi nga nyoñe foʼo ve mimbame biyem a akum ese bi nga koone de e bitison bi nga nyoñ. 
Teke tison éziñ é mbe abime nguleya tebe ôsu viangan: ataté tisone Aroér, é ne mbiʼili Arnon, a tisone foʼo é ne e mbiʼili te fe, a kui si ya Galad. Nti, e Zambe wongan, a nga ve bie e mo mangan. 
Ve bi nji ke nnambe bifuse bi si bone bʼAmon: bi nga jôʼé e si ése é ne ôsôé Yabôk e mfaʼa jôp da tôô, nalé fe bitison bi ne e si minkô, a mevôme Nti, e Zambe wongan, a nga ve atiñe na bi bo te nnambe.
Nde bi nga fombô mfaʼa ya Basañ. Og njô bôte ya Basañ a nkane bita wé ôse be nga zu wosane bia Edré. 
Nde Nti a nga jô ma na: Te ko nye woñ! Ma ye ve nye e mo môé a nkane bita wé ôse a e si jé. Wo ye bo fe nye ane ô nga bo Sihoñ, njô bôte Beamorééñ a nga too Hesboñ. 
Ane Nti, e Zambe wongan, a nga bo fe na bi dañe Og a nkane bita wé: bi nga jiane be teke liʼi môte wua a vee. 
Eyoñe te ébien nje bi nga mane nyoñe bitisone bié bise; teke jia é nga too ngu ôsu viangan. Bi mbe bitisone mewôm mesamane ya si ba loone Argôb, e Basañ, mbie bi mbe éjôé Og si. 
Bitisone bite bi mbe biwôlô, mbômaʼan a mimfine mekok mi ne ôyabe yôp, mimbé yʼété mi too mfetan a mengôñ. Minlam mi nji bo ngu mi mbe fe abui été. 
Bi nga mane tyame mevôm mete mese a wôé befam, binga a bone yʼété, avale fe bi nga bo e sii njô bôte Sihoñ ya Hesboñ. 
Ve bi nga baʼale foʼo ve mimbame biyem, a akum ese bi nga koone de bitison.
Avale te nde bi nga nyoñe mesi bejô bôte Beamorééñ bete bebaé be nga too e Yordane yat e zañe ôsôé Arnon a nkôle Hermon. 
Besidônieñ ba loone nkôle te na Sirioñ, ve Beamorééñ ba loone wô na Senir. 
Bi nga nyoñe bitisone bise ya njeʼese, a si ése ya Galad a Basañ a kui Salka a Edré, bitisone ya éjôé Og, e Basañ. 
Njô bôte Og ya Basañ a mbe môt a nga liʼi a vee étam e mvoñe Berefayim. Be ne nguleya beta yen éwolo mbime jé e Raba, tison ôsu ya Beamônite; éwolo te é ne nkpwelan akoʼo été, ja lôte méta ényin e nté a ndam é too bebé méta ébaé.
Melu mete bi nga mane nyoñe si ése é ne Aroér akôé ôsôé Arnon. Me nga ve mvôʼô Ruben a Gad éfase si minkôle ya Galad, a bitisone bise bi mbe été; 
a me nga ve éfase Manasé abime si e nga buk e Galad a Basañ ase, nalé a ne na e nnôma vôm a mbe éjôé Og si. Si ése ya Argôb a Basañ, ba yeme fe je jôé na sii Berefayim. 
Mvôʼô Yahir, e mona Manasé, be nga nyoñe si ya Argôb, e Basañ, a kui nnéa Begésurite a Bemakatieñ; be nga loone mevôm mete na: Minlame mi Yahir, jôé te é ne a kui môse wu. 
Me nga ve mvôʼô Makir e mona Manasé si ya Galad. 
Ve mfaʼa mvôʼô Ruben a Gad me nga ve be si é ne e zañe Galad a Arnon. Ôtôñe Arnon ô too nné yʼété mfaʼa ya nké a ôtôñe Yabôk ô too nnéé sii bone bʼAmon. 
Nné ya jôp da dim a tôñe mbiʼili Yordañ e zañe ébataʼa ya Génézarét a éwuwua mañ a kui tine nkôle Pisga, ñwô ô ne e mfaʼa jôp da tôô.
Nde me nga jô be na: Amu éyoñe ji Nti e Zambe wônan, a veya mia éfuse si é ne e Yordane yat, e mfaʼa jôp da tôô, nde bôte mewosane bese ya be mia be ntoo ve nyoñe mengale map a dañe Yordan, be tele ôsu ya bone bʼIsraél bevoʼo bese be ne bobenyoñ. 
E binga benan, bone benan a mimbame mienan bi nʼabui, ma yeme nalé, mbe étam ba ye liʼi va, e bitison me maneya ve mia. 
Volaʼane bobenyoñ akekui Nti a veya be nkañesane ya bi vôme ya tabe, avale mi boya va, éyoñ be maneya nyoñ e ngabe si Nti, e Zambe wônan, a ye ve be adañe Yordan, e mfaʼa jôp da dim. Eyoñe te môt ase ya be mia a ye suʼulane bulane zu tabe vôme wé, e si me veya mia.
Eyoñe te fe me nga jô Yasua na: Mise môé me nga yen, avalʼavé Nti, e Zambe wônan, a nga bo bejô bôte bebaé ya Beamorééñ. Avale te fe a ye bo bejô bôte ya mesi mia ye koone me éyoñ mi dañeya Yordan. 
Te koone be woñ amu Nti, e Zambe wônan a ye wosan asu denan.
Eyoñe te me nga yeʼelane Nti a jô na: 
A wo Nti, ô nga taté na wo liti mbo ésaé wôé anene dôé a ngule ya wo wôé; amu zambe mbé a ne yôp a si a ne nguleya veʼele mimboone miôé a biwôlô bi mame biôé? 
Ajô te vaʼa ma nkañesane ya dañe Yordan a yene mbamba si a ne yate wé, mbamba si minkô, a minkôle mi Libañ. 
Vʼamu mia nde Nti a nga yaa ma a bene meyeʼelane mam, a jô ma na: Abime te da yian! Te beta kobô ma ajô te. 
Betek abôbône nkôle Pisga, tukaʼa kui mise môé a fombô mfaʼa yʼakôé, a e nké, mfaʼa jôp da dim a e mfaʼa jôp da tôô. Ve yeme na woo ye ke dañe Yordan. 
Wo ye ve Yasua miñyeʼelan. Wo ye ve nye ngule nlem , amu nye a yiane dañe Yordan ane ntebʼôsu yʼayoñ, a kalane bone bʼIsraél e si wo ye yen.
Ataté éyoñe te, bi nga tabe va, e mbiʼili wu, zôsôôô a Bétpéor.
Eyoñe ji, a Israél, vôʼôlôʼô, asu ya bo memvinda a minjôan ma yeʼele mia, nalé mia ye nyiñ a nyoñe si Nti, e Zamba bʼésoo, a ve mia. 
Mia ye bo te beté e mejô ma kobô mia, avale te fe mia ye bo te vaa jôm; ve mia ye baʼale mebendé me Nti, e Zambe wônan, avale ma ve mia me.
E mise me nga yen e jame Nti a nga bo éyoñe ya Bal-Péor: Nti, e Zambe wôé, a nga wôé ézezañe jenan, e môt ase a nga kañe Bal-Péor. 
A mia mi nga lat a Nti, e Zambe wônan, mi vee bese e môse wu.
Mi lôô me yeʼeleya mia memvinda a minjôan Avale Nti, e Zambe wom, a nga bendé ma, éyoñe te mia ye yeme bo me e si mia zu nyiin a nyoñe je é bo énjenan. 
Mia ye baʼale me a bo me; amu e nne feʼe jenan a atyeñe denan bi neʼété e mise meyoñ mefe ma ye wôʼôtane ajô ya minjôan mite a jô na: E beta ayoñe nyô a ne foʼo ve bôt be ne fek a ñyeman! 
Beta ayoñe mbé a bili bezambe be too nye bebé ane Nti, e Zambe wongan a ne e mfaʼa wongan éyoñ ése bia loone nye? 
A beta ayoñe mbé a bili memvinda a minjôan mi too zôsôôô avalʼane metiñ mese ma liti mia e môse wu? 
Ve da, tabeʼe ntyel a womien, a bômbô évévé asu nsisime wôé melu mese yʼényiñe jôé, ô za vuan e mame mise môé me nga yen, a nleme wôé ô za ke me ôyap; boʼo na bone bôé be yeme me, nalé fe bendaé bôé.
Te vuan e môs ô nga tebe asu be Nti, e Zambe wôé, Hôréb, éyoñe Nti a nga jô me na: Sulaʼane bôt e fefele jôé; ma ye bo na be wôk mejô mam, nalé ba ye yéʼé ko ma woñ éyoñ ése ba ye nyiñe si, a nalé ate fe ba ye yeʼele me e bone bap. 
Nde mi nga subu a tebe e tine nkôle si. Nkôl ô mbe njalan a nduan a kui ézezañe yôp. Dibi, minkut a ndutuu bi mbe. 
Nti a nga kobô mia e zañe nduan; mi nga wôʼô tyiñe ya mejô, ve mi nji yen asu éziñ; tyiñ étam nje mi nga wôk. 
Nti a nga kate mia élate jé, a yemete na mi bo je: metiñ awôm; a a nga tili me e bifase mekoʼo bibaé été. 
Eyoñe te Nti a nga bendé ma na, me yeʼele mia memvinda a minjôan ane mia ye bo me e si mia nyiine na é bo énjenan. 
Amu mi nji yen asu éziñ e môse Nti a nga kobô mia e zañe nduan, Hôréb. Ajô te tabaʼane ntyel a minsisime mienan, 
mi za ndamane miabebien a bo ngunemelan é ne kpwelan, é too éveʼela éziñ ja funane fam nge minga, 
ngʼéveʼela tit é ne si, ngʼônon éziñ wo yele yôp, 
ngʼéveʼela tit éziñ ja vutane si a abum, nge kos éziñ é ne mendim e mfaʼa ya si, 
nalé fe a za bo na, éyoñe wo bete mis a yene jôp, ngon a ateté, ézuʼu bivee bifufup ése, éyoñe te wo dutubane na, ô kute bie meboñ a kañe bie: e ngabe Nti, e Zambe wôé, a nga ve bôte bese be ne si ése nje le. 
Ve mia, Nti a nga nyoñe mia a vaa mia e mbeʼe nduan wo nyemé bityé yʼEjipte, nalé mia ye bo bôt be ne e ngabe jé, avale mi né môse wu.
Nti a nga yaa ma amu mia, a a nga kane ngana na ma ye bo te dañe Yordan a nyiin e mbamba si Nti, e Zambe wôé, a ve wo ane ngap. 
Mfaʼa wom, nne ma ye wu va, maa ye ke dañe Yordan; ve mia mia ye dañe nye a nyoñe mbamba si ate. 
Miabebien tabaʼane ntye, mi za vuan élate Nti, e Zambe wônan, a nga bo a mia, a te boone ngunemelan é ne nkpwelan, éveʼelaʼa éziñ, a selan a avale Nti, e Zambe wôé, a nga bendé wo. 
Amu Nti, e Zambe wôé, a ne e nduan ja diʼi, e Zambe a ne aban .
Eyoñe mia fôé bon a bendaé a tabe ayap e si ya Kanaan, nge mia ndamane miabebien, nge mia bo bengunemelan be ne nkpwelan, biveʼela ya avale jôm ese, nge mia bo e jam e nʼabé e mise me Nti, e Zambe wôé a wôʼô ôlun, 
e môse wu ma nyoñe ngaa ya boʼolô mia: yôp a si, mi yeme na mia ye jañ a awu e ne tyiʼibi e si mia ye nyoñ éyoñ mi dañeya Yordan, a melu menan maa ye ke bo ayap amu mia ye mane tyamban ne meñ. 
Nti a ye mialane mia e zañe meyoñ , a mia ye liʼi vʼôyôm abim ézezañe meyoñe Nti a ye kee mia. 
A e wé, mia ye kañe bezambe be ne mboon a mo me bôt, a bilé a mekok , be too te nguleya yen, nge wôk, nge di, nge wôʼô ényum. 
Nne fe wo ye taté na wo jeñe Nti, e Zambe wôé e wé; wo ye yene nye nge wo jeñe nye a e nleme wôé ôse a nsisime wôé ôse. 
Ôlune viôé été, mam mete mese ma ye nnambe wo. Eyoñe te melu ma zu, wo ye bulane be Nti, e Zambe wôé, a wo ye wôʼô tyiñe jé; 
amu Nti, e Zambe wôé, a ne Zambe a yeme kabane mintaé, a ye bo te liʼi wo nge jiane wo; a ye bo te vuan élat a nga kane bʼésoo ngana.
Tame nyoñe mefoé ya melu mvus me nga too wo ôsu, ataté e môse Zambe a nga té môt e si, ataté akuʼu yôbe di a kui di avok, ye beta jame mfe a tameya bobane nalé, a ye be tameya wôʼô avale jame te? 
Ye bôt be tameya wôʼô tyiñe Zambe é kobôʼô e zañe nduan, aval ô nga wôk a beta nyiñ? 
Ye Zambe a tameya veʼele zu nyoñ ayoñ éziñ e zañe ya ayoñ afe asu dé a meveʼele , a mendem a bitua bi mam, a bita, a akule wo e nʼéwôlô, a wo ô ne nsaman, a mboone mam me nʼangôndô, avalʼane mam mese Nti, e Zambe wônan, a nga bo mia Ejipte, mise menan me lôô? 
Mise môé me nga yiane kuiban asu ya yeme na Nti a ne Zambe, a mfe a nji bo ve nye. 
A nga bo na ô wôʼô tyiñe jé é soʼo yôp asu ya yeʼele wo; a nga bo na ô yen e beta nduane wé si, a ô nga wôʼô nkobô wé e zañe nduan. 
A nga nyeʼe bʼésoo a tobe mvoñe bôte jap éyoñ be maneya wu; ajô te Emien a nga vaa wo Ejipte a e beta ngule wé; 
a nga titane meyoñ me nʼanen a ngu a dañe wo ôsu viôé, a nyiñili wo e si jap, a ve wo je ane ngap, avale ô lôô e môse wu. 
Ajô te ñhe wo ye yem e môse wu a baʼale de e nleme wôé été na, Nti a ne Zambe, e yôb été wé a e si été va, a na, e mfe a nji bo, 
a wo ye baʼale memvinda a mebendé ma ve wo den, nalé wo ye vak, womien a bone bôé e mvuse jôé, a melu môé ma ye bo ayap e si Nti, Zambe wôé, a ve wo aveavé.
Ane Môze a nga telé bitisone bilaa e Yordane yat, e mfaʼa jôp da tôô, 
bi bo vôme ya sobô asu môt a maneya wôé monyañ e fuʼan, te na a nga taté siñe nye, ajô te a ye bo nguleya ke sobô e tisone jia yʼété a nyiñ. 
Bitisone bite bi mbe na: Bétzer, e nkôte si, e njeʼese, e be bone be Ruben; Ramôt, e Galad, e be bone be Gad a Gôlañ, e Basañ, e be bone be Manasé.
Metiñe Môze a nga telé ôsu bone bʼIsraél e mme ma: 
mintiñetan , memvinda a minjôane Môze a nga kalane bone bʼIsraél éyoñ be nga kôlô Ejipte. 
Mame ya e Yordane yat, e mbiʼili, zôsôôô a Bétpéor, e sii Sihoñ, njô bôte Beamorééñ a nga too Hesboñ, nye Môze a bone bʼIsraél be nga bôé éyoñ be nga kôlô Ejipte. 
Be nyoñe si jé a nyô Ôg, njô bôte ya Basañ. Bejô bôte bebaé bete ya Beamorééñ be nga too e Yordane yat, e mfaʼa jôp da tôô. 
Ataté Aroér e nsaʼa ôsôé Arnon, a kui e nkôle Sioñ ñwô ô ne Ermon, 
Araba ase, e Yordane yat, e mfaʼa jôp da tôô, akekui e mañe ya Araba, e meyo me nkôle Pisga.
Ane Môze a nga sulan Israél ase a jô nye na: Vôʼôlôʼô, a Israél, memvinda a minjôane ma yôtan e melo môé môse wu. Yekeʼane me, a baʼale me asu ya bo me. 
Nti, e Zambe wongan, a nga bo élat a bia Hôréb. 
Nti a nji ke bo élate te a bʼésaa bangan: a nga bo je a bia bi ne vana e môse wu, bi vee bese. 
Nti a nga kobô mia mi lôane mesu a too e zañe nduan. 
A ma me nga tele éyoñe te e zañe Nti a mia, mfaʼa ya kalane mia nkobô Nti; amu mi nga ko nduane woñ a mi nji ke bet e nkô. Nde a nga jô na: 
Ma, me ne Nti, e Zambe wôé, a nga soo wo si ya Ejipte, e nda belo.
Wo ye bo te bi bezambe befe ôsu viam.
Wo ye bo te bo womien ngunemelan é ne nkpwelan ngʼéveʼelaʼa ya jôm éziñ é ne ôyabe yôp, ngʼéveʼelaʼa ya jôm éziñ é nʼôyabe si, nge ji é ne e mendim ma dañ ôyabe si. 
Te kute bie meboñe si nge kañe bie; amu ma Nti, e Zambe wôé, me ne e Zambe a nʼaban; nyô a ve bone melep amu mbia mboone bʼésaa, a kui miaé bôte lale a wu nyini ya ba ba siñe ma. 
Ve ma liti fe mvam e be ba ba nyeʼe ma a baʼale mebendé mam a kui e miaé bôte toyini. 
Wo ye bo te tote jôé dam étotetoté, amu ma Nti, e Zambe wôé, ma ve nyô ase a bo nalé mekua. 
Baʼaleʼe môse Sabat a telé wô étyi, avale me nga bendé wo. 
Amu ô bili melu mesaman asu ya bo bisaé biôé. 
Ve môse zamgbwale ô ne Sabat, a ne mbaʼalan asu dam, Nti, e Zambe wôé; woo ye ke bo ésaé éziñ môs ôte, toʼo womien, toʼo bone bôé, toʼo bebo bisaé bôé be ne befam, toʼo e ba be ne binga, toʼo nnôme nyaʼa wôé, toʼo éjakase jôé, toʼo tite fe éziñe ya betite bôé, toʼo nneñ a too e nda jôé; amu bebo bisaé bôé be ne befam a ba be ne binga ba yiane fe woʼon ane womien. 
Te vuane na ô nga too ôlo Ejipte, a na me nga vaa wo wé a akule wo e ne ngu, a wo ô ne nsaman: ajô te Nti, e Zambe wôé, a nga bendé wo na, ô baʼale môse Sabat étyi. 
Seméʼé ésoo ba nyua, avale Nti, e Zambe wôé, a nga bendé wo, nalé ényiñe jôé ja ye bo ayap a mevak e si ma Nti, e Zambe wôé, ma ve wo.
Te wôé môt.
Te bo mejian.
Te wup.
Te bôte môt ajô.
Te nyamete éza minga; nge éza nda , ngʼéza afup, ngʼéza mbo ésaé a ne fam, nge nyô a ne minga, nge nnôme nyaʼa wé, ngʼéjakase jé, nge jôm éfe éziñ é ne éza jôm.
Nkobô Nti a nga kobô ékôane bôte jenan ñwô le. A nga kobô tyiñe yôp e nkôle yôp, e zañe nduan, minkut a ndutu, teke beté jam afe. A nga tili nkobô te e bifase mekoʼo bibaé été a kalane ma bie.
Eyoñe mi nga mane wôʼô tyiñ é soʼok e dibi été a nkôle kik ô yôñôk, nde mi nga subu me bebé mia be bivete bise ya meyoñ a bemvendé benan, 
ane mi nga jô na: Nti, e Zambe wongan, a liti bia étôtoʼo jé a anene dé, a bi maneya wôʼô tyiñe jé é soʼok ézezañe nduan; ajô te bi yemeya dene na Zambe a ne kobô môt, a môt ate a beta fe ke ôsu a nyiñ. 
Vʼéyoñe ji bia ye fe wu amu jé? Amu beta nduane nyô a ye mine bia; nge bia ke ôsu a wôʼô tyiñe Nti, e Zambe wongan bia ye wu. 
Môte mbé a tameya wôʼô tyiñe vevea Zambe ane bia, é kobôʼô ézezañe nduan a môt ate a beta nyiñ? 
Wo ñhe subuʼu ôsu a vôʼôlô e jam ése Nti, e Zambe wongan, a ye jô, a wo wo ye kate bia e jam ese Nti, e Zambe wongan, a ye jô wo; bia ye wôk a bo de.
Ane Nti a nga wôʼô nkobô wônan éyoñ mi nga kobô ma; nde a nga jô me na: Ma te wôk nkobô bôte ba ba te kobô wo; mam mese ba te jô me ne mvoʼé . 
Ve ngoʼé nge be nga bili avale nleme te, éyoñ ése, asu ya ko me woñ a baʼale mebendé mam, nalé ba ye yene mvaé éyoñ ése, bebien a bone bap! 
kele jô be na be bulan e menda bindelé map. 
Mi lôô abendé, memvinda a minjôan, mmie Nti, e Zambe wônan, a nga bendé na be yeʼele mia na, mi bo me, e si mia ye ke a nyoñ. 
Nalé wo ye ko Nti, e Zambe wôé, woñ, éyoñ wo baʼale, e môse mise yʼényiñe jôé, womien, mone wôé a e ndaé jôé, memvinda mé a mebendé mé ma ve wo, nalé melu môé ma ye bo ayap, 
ajô te wo ye wôʼô ma, a Israél, a baʼale, a bo me, nalé wo ye vak a mia ye fôé abui, avale Nti a nga jô wo, Zambe ya bʼésaa bôé, e si menyañ a wôé bia len.
Vôʼôlôʼô a Israél! Nti, e Zambe wongan, a ne Nti étam étam. 
Wo ye nyeʼe Nti, e Zambe wôé, a nleme wôé ôse, a ényiñe jôé ése, a e ngule jôé ése. 
A nkobô ma kobô wo e môse wu wo ye tabe wo e nlem . 
Wo ye tuʼa yeʼele wô bone bôé, a laane wô minlañ e nda jôé été éyoñ wo ye ke dulu, éyoñ wo ye bômbô si a éyoñe wo ye kôlô si. 
Wo ye tiñeti wô ane ndem akule wo dôé, a wo ye baʼé wô e zañe mise môé. 
Wo ye tili wô e mekône ya nda jôé a e mimbé miôé.
Eyoñe Nti, e Zambe wôé, a ye nyiñeli wo e si a nga kane ngana e be bʼésoo, Abraham, Izak a Yakob, na a ye ve be, e beta bitison bi ne abeñ ô nji lôñ, 
menda, njalan a mbamba be biôm mevale mese, e mme womien ô nji jalé, menjeñ me ne mfaʼan mme ô nji fak, mefube mindiʼi mi woon a mefube bʼôlivié mme ô nji bé; 
a éyoñe wo ye di a jaé, tabeʼe ntyele ya vuane Nti, nyô a nga soo wo si yʼEjipte e nda belo. 
Wo ye ko Nti, e Zambe wôé woñ, nyʼétam wo ye kañ a wo ye kane ngana a jôé dé. 
Mia ye bo te lat a bezambe befe, be too bezambe ya meyoñ me ne mia mbômaʼan; 
amu Nti, e Zambe wôé, a ne e Zambe a ne aban a too e zañe jenan. Ayaa Nti, e Zambe wôé e zaa yôñe wo nyô. 
Mia ye bo te veʼele Nti e Zambe wônan, avale mi nga veʼele nye e Masa. 
Ve mia ye baʼale mebendé me Nti, e Zambe wônan, minkobô mié a minjôane mié a nga bendé mia. 
Wo ye bo e jam é ne zôsôôô a mvoʼé e mise me Nti, nalé wo ye vak a nyoñe mbamba si Nti a nga kane bʼésoo ngana na a ye ve be, 
éyoñ a nga titane besiñe bôé bese ôsu viôé avale Nti a nga jô.
Eyoñe mone wôé a ye sili wo a akiti na: Minkobô mite, memvinda mete a minjôane Nti, e Zambe wôé, a nga bendé wo, mia tinan aya? 
Wo ye yalane nye na: Bi mbe belo e be Faraoñ Ejipte, a Nti a nga vaa bia Ejipte a wo ô ne ngu. 
Nti a nga bo mendem, bitua bi mam bi ne anen a angôndô mfaʼa Ejipte, Faraoñ a nda jé ése, mise mangan me lôô; 
nde a nga vaa bia e wé a zuu bia e si a nga kane bʼésaa bangane ngana na a ye ve bia. 
Nti a nga bendé bia na bi bo minjôan mite a ko Nti, e Zambe wongane woñ, nalé bia ye vaʼa éyoñ ése, a a ye baʼale ényiñe jangan avale a bo e môse wu. 
Zôsôô a ye yené e mfaʼa wongan éyoñe bia baʼale a bo mebendé mete mese asu dé avale a nga bendé bia.
Eyoñe Nti, e Zambe wôé, a ye zuu wo e si wo ye nyiin a nyoñ, a titane meyoñe me bôt me nʼabui: Behétieñ, Begirgazieñ, Beamorééñ, Bekananééñ, Beférézieñ, Behévieñ a Beyébuzieñ, meyoñe zamgbwa me nʼabui a ngu a dañe wo. 
Eyoñe Nti, e Zambe wôé, a ye ve wo me, a éyoñe wo ye dañe me, wo ye mane jiane me, a wo ye bo te bo élat a me, a wo ye bo te mvamane me. 
Wo ye bo te late aluʼu éziñ a bôte bete: wo ye bo te ve ngo jôé e be ndôman jap, a wo ye bo te nyoñe ngo jap asu ndômane jôé; 
amu ba ye bo bendômane bôé na be kandane ma, éyoñe ba ye kañe bezambe befe a ayaa Nti da ye zu be mia; Nti a ye jiʼa mane jiane mia. 
Avale di nde mia yiane bo be: mia ye mane tyame metaʼa metunaʼa map a bôé fe betetele mekoʼo bap, mia ye baʼé mekôn bʼakéra map, a diʼi bengunemelane bap e nduan.
Amu ô ne ayoñ é nʼétyi asu Nti e Zambe wôé; Nti, e Zambe wôé, a nga tobe wo na, ô bo ayoñ e ne éndé ézezañe meyoñe mese me nee si. 
Sake amu na, mia dañe meyoñ mese abui, nde Nti a nga kabetane mia nge tobe mia, amu e meyoñ mese, mia mia dañe tyôtyoé. 
Vʼamu Nti a nyeʼe mia, amu a nga kômbô tôé ngana, a wo ô nʼéwôlô, a nga vaa mia e nda belo e wo Faraoñ, njô bôte yʼEjipte. 
Ajô te wo ye yeme na Nti, e Zambe wôé, Nye a ne Zambe. E Zambe a ne zôsôôô ate, a baʼale élate jé a e mvame jé a kui e miaé toyini ya ba ba nyeʼe nye, a baʼale mebendé mé. 
Ve a ve ba ba vini nye e ngap ja yiane be teke yange, a a wôé be; a ne foʼo teke yange e mfaʼa nyô ase a vini nye, awolo te ebien nde a ve nye maʼane mé. 
Ajô te wo ye baʼale abendé, minjôan a memvinda ma ve wo e môse wu na ô bo me.
Eyoñe mia ye wôʼô memvinda mete, a baʼale, a bo me, Nti, e Zambe wôé, a ye baʼale élat a mvam e mfaʼa wôé, mbie a nga kane bʼésoo ngana. 
A ye nyeʼe wo a botane wo a fôlô wo; a ye botane bone bôé, memvoñe môé: e fône jôé, mfefé woone wôé a, e mbone wôé; benyaʼa bôé ba ye fôé abui, nalé fe mintômba a bikela biôé, e si a nga kane bʼésoo ngana na a ye ve wo. 
Wo ye bi bibotan a dañe meyoñ mese; teke fam nge minga ja ye bo nkôkôm be wo, nalé fe na teke tit éziñ ya mimbame miôé ja ye bo mbayita. 
Nti a ye vaa aval ôkon ese be wo; teke ébubua ôkone jia ya bibubua biʼakone yʼEjipte wo yem a ye lume wo, ve a ye lôme bie e be bôte bese ba siñe wo. 
Wo ye mine meyoñe mese Nti, e Zambe wôé, a ye kee wo; dise dôé da ye bo te wôʼô me éngôngo, a wo ye bo te kañe bezambe bap, amu jame te e za bo wo ôlam.
Eyoñ wo ye jô e nleme wôé été na: Meyoñe ma me nʼabui a dañe ma, me ne nguleya titane me aya? 
Te ko me woñ. Simesaʼan ve jame Nti, e Zambe wôé, a nga bo Faraoñ a Ejipte ése, 
e beta meveʼele mise môé me nga yen, mendem a bitua bi mam, akule wo e nʼéwôlô a wo ô ne nsaman, éyoñe Nti, e Zambe wôé, a nga vaa wo Ejipte: avale te Nti, e Zambe wôé, a ye bo meyoñ mese wo ko woñ. 
Nti, e Zambe wôé, a ye lôme metaʼa me wosane be akekui ba ba ye liʼi be solô be maneya wu. 
Te ko be woñ; amu Nti, e Zambe wôé, a ne e be wo, e Zambe a nʼanen a angôndô. 
Nti, e Zambe wôé, a ye titane meyoñ mete ôteʼetek ôteʼetek ôsu viôé; wo ye bo te nguleya jiane me tyiʼibi, amu bibibi betit bi za fôé abui a wosane wo. 
Nti, e Zambe wôé, a ye ve me e mo môé; a ye jañele me fek ne meñ akekui mia ye bôé me. 
A ye ve bejô bôte bap e mo môé, a wo ye tyame môé map be bo te beta simesane me e jôbe si; teke wua a ye tebe ôsu viôé, akekui wo ye mane jiane be. 
Wo ye diʼi biveʼela ya bezambe bap e nduan. Wo ye bo te nyamete silba, nge or bi ne biveʼela bite nyôl, a wo ye bo te nyoñe bie e mo môé, jame te é za boo ôlam e mfaʼa wôé, amu Nti, e Zambe wôé, a yene bie mbia jôm. 
Wo ye bo te nyiñeli angôndô e nda jôé, ô zaa fe bo ane angôndô ate, nyô a yiane njañ; wo ye yene nye ane jôm é ne mbia jôm a angôndô, amu jôme ya saʼale nje le.
Mia ye baʼale a bo mebendé mese ma ve mia e môse wu, éyoñe te mia ye nyiñ, a fôé a nyoñe si Nti a nga kane ngana na a ye ve bʼésoo. 
Wo ye simesan e zene Nti, e Zambe wôé, a nga wulu wo tañe mimbu mewôm menyin mite e nkôte si, asu ya sili wo si a veʼele wo, a yemelane jam e mbe wo nlem , nge wo ye baʼale mebendé mé nge momo. 
A nga sili wo si a bo na ô tôbane njuʼu zaé, a ve fe wo mana ya di, nye ô nji tame yem, nalé fe bʼésoo, nalé wo ye yeme na môt a nji nyiñ ve a bidi étam, ve môt a nyiñ amu nkobô wo so anyu Zambe. 
Ngômesane jôé é nji ke bo ntuk e nyôle jôé, a akul abo dôé e nji ke bim e nté mimbu mewôm menyin mite. 
Wo yiane yeme na Nti, e Zambe wôé, a yeʼele wo ane môt a yeʼele mon. 
Ajô te wo ye baʼale mebendé me Nti, e Zambe wôé, nalé wo ye wulu mezene mé a ko nye woñ. 
Amu Nti, e Zambe wôé, a ye nyiñili wo e mbamba si, e vôm atôñe mendim e né a menjeñ, a bitame mendim bi ne si éte mbie bia vam e mimbiʼili a minkô; 
e si é bili fôn, nlisi, ndiʼi woon, figié a grenadié. E si é bili abui mbon ôlive a wôé; 
si, e vôm wo ye di bidi bi too te jemban, e vôm wo ye bo te yi jôm; e vôme mekok me nʼétyé, a e vôm wo ye faʼa mvote minkô.
Eyoñe wo ye di a jaé, wo ye ve Nti, e Zambe wôé akéva amu mbamba si a veya wo. 
Tabeʼe ntyele ya vuane Nti, e Zambe wôé avale ya bo te baʼale mebendé mé, memvinda mé a minjôane mié ma ve wo e môse wu. 
Eyoñe wo ye di a jaé, éyoñe wo ye lôñ a tabe e mbamba menda, 
éyoñe beta mimbam a bone mimbame miôé mia ye fôé, 
tabeʼe ntye, e nleme wôé ô za betebane yôp a ô za vuane Nti, e Zambe wôé, Nyô a nga vaa wo si yʼEjipte, e nda belo. 
A nga wulu wo e nkôte si ô nʼanen a angôndô, e si é bili benyo be nʼényan a alé a évé, e vôme mendim me ne momo; asu dôé, a nga bo na mendim me vam akôm akoʼo é nʼayet. 
A nga bo na ô di mana bʼésoo be nji yem e nkôte si, asu ya sili wo si a veʼele wo, asu ya suʼulane bo wo mvaé. 
Tabeʼe ntyele ya jô e nleme wôé été na: Ngu a éwôlô ya wo wom mbie bi boya na, me bi mefoʼo ma. 
Wo ye simesane Nti, e Zambe wôé, amu nye a ve wo nguleya bi mefoʼo mete, nalé a ye yemete élate jé a nga kane bʼésoo ngana avale a bo e môse wu. 
Nge wo vuane foʼo Nti, e Zambe wôé, a lat a bezambe befe, nge wo kañe be a kute be meboñe si, ma kate mia e môse wu na mia ye wu. 
Yaa, mia ye wu ane meyoñe Nti a wôé ôsu vienan, amu teke wôʼô tyiñe Nti, e Zambe wônan.
Vôʼôlôʼô a Israél! Wo ye dañe Yordane den, a titane meyoñ me nʼabui a ngu a dañe wo, a nyoñe bitison bi nʼanen a bi bili alem a kui e yôp, 
e bôt be nʼanen a meyap, bone bʼAnak wo yem, a mbe ô nga wôʼô be jôʼô ajô dabe na: Zʼa ne nguleya wosane bone bʼAnak? 
Yeme dene na Nti, e Zambe wôé, Emien a wulu ôsu viôé avalʼane nduan ja diʼi; Nye a ye jiane be, Nye a ye samele be ôsu viôé, a wo ye wôlé be biôm, a jiʼa wôé be, avale Nti a nga jô mia.
Eyoñe Nti, e Zambe wôé, a ye titane be ôsu viôé, te jô e nleme wôé été na: Nti a veya ma si nyôna amu zôsôôô wom. Amu ésase ya meyoñe ma, nde Nti a titane me ôsu viam. 
Momo, sake amu zôsôôô wôé, nge bebela ya nleme wôé nde wo nyoñe si jap; vʼamu ésase ya meyoñe mete nde Nti, e Zambe wôé, a titane me ôsu viôé, a asu ya yemete nkobô Nti a nga kane bʼésoo ngana: Abraham, Izak a Yakob. 
Ajô te yeme na sake amu zôsôôô wôé nye Nti, e Zambe wôé, a ve wo mbamba si ate na, a bo énjôé; amu ô ne ayoñ é ne tyiñe ñyemelan.
Simesaʼan, te vuan, avale ô nga bo Nti, e Zambe wôé na a wôʼô ôlun e nkôte si. Ataté môs ô nga kôlô si yʼEjipte, a kui éyoñe mi nga suan e vôme nyô, mi nga biasé Nti. 
Mi nga bo Nti na a wôʼô ôlun e nkôl Hôréb. A Nti a nga wôʼô mia ôlun a kui vôme ya kômbô jiane mia. 
Eyoñe me nga bete nkôle na me nyoñe bifase mekok , mekoʼo yʼélate Nti a nga bo a mia, me nga tabe e nkô môse mewôm menyin a melu mewôm menyin, teke di bidi nge nyu mendim; 
a Nti a nga ve ma bifase mekoʼo bibaé ntilan a ônyu Zambe, avale Nti a nga kobô mia e nkôle yôp, e zañe nduan, e môse a nga sulane mia. 
Eyoñe melu mewôm menyin a môse mewôm menyin me lôteya nje Nti a nga ve ma bifase mekoʼo bibaé, mekoʼo yʼélat.
Ane Nti a nga jô me na: Kôlôʼô si a jiʼa sis, amu bôte bôé ô nga vaa Ejipte be ndamaneya bebien. Be jiʼaya kôlô e zene me nga liti be; be boya éveʼela yʼétyé é ne nyeman. 
Nde Nti a nga jô me na: Me yeneya bôte ba, ô lôô, be ne bôt be ne tyiñe ñyemelan. 
Jôkéʼé ma me jiane be a tyame jôé dap e jôbe si; ma ye bo wo ayoñe bôt da dañ éwôlô a abui a lôte bôte ba. 
Ane me nga bulan a sis e nkôle si me bili bifase mekoʼo yʼélat e mo mam, a nkôl ôse ô mbe ve nduane nduan. 
Eyoñe te me nga fombô a yene na mi nga bo Nti, e Zambe wônan abé , mi nga bo miabebiene mone nyak a nyeman étyé, mi nga jiʼa kôlô e zene Nti a nga liti mia. 
Nde me nga nyoñe bifase mekoʼo bibaé a wua bie si a mo mebaé, a bôé bie, e mise menan me lôô. 
Ane me nga kute meboñe si asu be Nti, a tabe melu mewôm menyin a môse mewôm menyin, teke di bidi nge nyu mendim, avale me nga taté bo, amu abé mi nga bo na mia bo e jam e nʼabé e mise me Nti, a soñe nye a wôʼô ôlun. 
Amu me nga ko woñ éyoñ me nga yen ayaa a ayoʼo Nti a nga bili mia a kui vôme ya kômbô jiane mia. Ve Nti a nga beta wôʼô meyeʼelane mam éyoñe te. 
Nti a nga yaa fe Aron abui, a kui vôme ya kômbô jiane nye; ve me nga yeʼelane fe ajô Aron éyoñe te. 
Ane me nga nyoñe mone nyak, ébuma ya abé denan te, a diʼi nye nduan, me nga bo nye bifus, me nga koʼo nye anyenyam, me nga bo nye mbuluk ñwô me nga kut ôtôñ wo sise nkôle si.
Mi nga soñe Nti a wôʼô ôlun e Tabéra, e Masa a e Kibrôt-Atava. 
A éyoñe Nti a nga lôme mia tyiñ mi too Kadés-Barnéa na: Betan a nyoñe si ma ve mia, mi nga bo abendé Nti, e Zambe wônane melo, mi nji ke buni nye, a mi nji bo tyiñe jé mewôk. 
Nté me yemeya mia, mia mi nga bo Nti melo.
Ane me nga kute meboñe si ôsu Nti tañe môse mewôm menyin a melu mewôm menyin, amu Nti a nga jô na a kômbô jiane mia. 
Nde me nga yeʼelane Nti a jô na: A Nti a too nnôm éto, te jiane bôte bôé, e ngabe jôé nje ô nga kôté anene dôé été, a vaa bʼEjipte a wo wôé ô nʼéwôlô. 
Simesaʼane bebo bisaé bôé: Abraham, Izak a Yakob. Te fombô mbia nlô e bôte ba, ngʼésase jap, ngʼabé dap, 
amu bôte ya si ô nga vaa bia be za jô na: Amu Nti a nji bo nguleya nyiñeli be e si a nga kaʼa be, a amu a nga vini be, nde a nga vaa be na a mane jiane be e nkôte si. 
Ve be ne e bôte bôé a ngabe jôé ô nga vaa a ngule jôé é nʼanen a e wo wôé ô ne nsaman.
Eyoñe te Nti a nga jô me na: Baak bifase mekoʼo bibaé, bi too ane bi yʼôsu a bete be ma e nkô; wo ye fe bo éwolo bilé. 
Ma ye tili bifia bi mbe e bifase mekoʼo yʼôsu ô nga bôé e mimfefé bifase mekoʼo été, a wo ye futi bie éwolo été. 
Nde me nga bo éwolo a élé akasia, me nga ba fe bifase mekoʼo bibaé bi too ane bi yʼôsu; ane me nga bet e nkô, me bili bifase mekoʼo bibaé e wo wom été. 
Ane Nti a nga tili e mam me mbe mekoʼo yʼôsu e mimfefé été, e ne na metiñ awôm a nga kate mia e nkô, e zañe nduan, e môse a nga sulane mia. A Nti a nga kalane ma bie. 
Nde me nga bulan a sis e nkôle si, me nga futi mekok éwolo me nga bo été, a me nga tabe été avale Nti a nga bendé ma.
Ane bone bʼIsraél be nga kôlô Bivôt-Bené-Yakan a ke Moséra. E nne Aron a nga wu valé a jambane soñ; mone wé Eléazar a nga tyendé nye ésaé betuni. 
Akôlô ya valé, be nga ke e Gudgôda, akôlô ya Gudgôda, be nga kui Gôtbata, e si atôñe mendim e né.
Eyoñe te Nti a nga tob ayoñe Lévi na be beʼe éwolo yʼélate Nti, a tebe ôsu vié asu ya bo nye ésaé a botane ayoñ a jôé dé; jame te ayoñe Lévi e boya a kui e môse wu. 
Amu ajô te nde Lévi a nji bi ngap ba be bobenyañ; Nti nye a ne e ngabe jé, avale Nti, e Zambe wôé a nga jô nye.
Me nga tabe e nkô avalʼanʼéyoñ évok: môse mewôm menyin a melu mewôm menyin. Nti a nga beta wôʼô meyeʼelane mam éyoñe te; Nti a nji ke kômbô jiane wo. 
A Nti a nga jô me na: Kôlôʼô si, kelek a wulu e nlô ayoñ. Be nyiin a nyoñe si me nga kane bʼésaa ngana na ma ye ve be.
Eyoñe ji, a Israél, za jame Nti, e Zambe wôé, a sili wo, ke foʼo ve na ô ko Nti, e Zambe wôé woñ, a wulu e mezene mé mese été, a nyeʼe a saane Nti, e Zambe wôé, a nleme wôé ôse, a ényiñe jôé ése; 
ve na ô baʼale mebendé me Nti a memvinda ma ve wo e môse wu, nalé wo ye vak? 
Ô lôô môp a môbe ya môp, si a jôm ése é nʼété bi ne biôme bi Nti, e Zambe wôé. 
A Nti a nga kabetan vʼa bʼésoo étam asu ya nyeʼe be; a e mvuse jap, e mvoñe bôte jap, mia a nga top ézezañe ya meyoñ , avale mi lôô môse wu. 
Ajô te, vaʼane miabebiene mingumba e be Nti a mia ye bo te beta bo metyiñe menan ñyemelan.  
Amu Nti, e Zambe wônan a ne Zambe ya bezambe, Nti ya beti, e Zambe a nʼanen, ngu a éko woñ, nyô a ne teke semé mingumba mi bôt, nge nyoñe éboteze, 
nyô a tyiʼi monenyui a nkuse mejô zôsôôô, nyô a nyeʼe ntabe a ve nye bidi a ngômesan. 
Mia ye nyeʼe ntabe , amu mi nga too mintabe Ejipte. 
Wo ye ko Nti, e Zambe wôé, woñ; wo ye kañe nye a kabetan a nye, a wo ye kalane minkaa a jôé dé. 
A nʼétôtoʼo jôé, a ne e Zambe wôé; Nye a nga bo asu dôé, e mam me nʼanen a angôndô ma, mme mise môé me nga yen. 
Bʼésoo be nga ke Ejipte be too bôte mewôme zamgbwa; éyoñe ji Nti, e Zambe wôé, a boya wo bizuʼu bi bôt anʼateté ya yôp.
Wo ye nyeʼe Nti, e Zambe wôé, a baʼale metiñe mé, minjôane mié, memvinda mé a mebendé mé. 
Yemane den, miñyeʼelane mi Nti, e Zambe wônan, anene dé, akule wo dé é nʼéwôlô a wo wé ô ne nsaman, amu ajô di e nji ke fombô bone benan mbe be nji yeme miñyeʼelan mite, nge yene mie. 
Yemane fe mendeme mé, mimboone mié, jam a nga bo Ejipte été mfaʼa ya yalane Faraoñ, njô bôte yʼEjipte a si jé ése; 
e jam a nga bo nkane bita yʼEjipte, bikabela bié, bevagoñ bita bé, avale a nga sôʼôlô mendim yʼévele mañ e be be, éyoñ be nga tôñe mia; Nti a nga bo na mi dañe be susuʼa ndañan; 
e jam a nga bo nkôte si, akekui éyoñ mi nga suane va; 
jam a nga bo Datan a Abiram, bone be Eliab, ane si é nga yooé anyu dé a mine be, a menda me bôte map, a menda bindelé map a jôm ése é mbe e mvuse jap Israél été. 
Amu e mise menan mme me nga yen e beta mboon ase Nti a nga bo.
Ajô te mia ye baʼale mebendé ma ve mia e môse wu, éyoñe te mia ye bi nguleya ke nyoñe si mia lôt a ke nyoñ, 
a nalé mia ye bo na melu menan me bo ayap e si Nti a nga kane bʼésoo ngana na a ye ve be, bebien a mvoñe bôte jap, si menyañ a wôé bia len. 
Amu si wo ke nyoñ é nji bo anʼEjipte, e vôm mi nga kôlô, e vôm mi nga mias e mvoñe jenan a sôé mendim été, a abo dôé avale ba bo afube ya nlam. 
E si mia lôte na mi ke nyoñ, é ne si minkô a mimbiʼili, si ja nyu mendim me mveñ ya yôp; 
Si Nti, e Zambe wôé, a baʼale, a Nti, e Zambe wôé a fombô éyoñ ése, atataʼa a amané mbu.
Nge mia bo mebendé ma ve mia dene mewôk asu ya nyeʼe Nti, e Zambe wônan, a kañe nye a nleme wônan ôse a ényiñe jenan ése, 
si jenan ja ye bi mveñ éyoñ ja yian, suʼu ésep a suʼu ôyôn, wo ye kôane fône jôé, mfefé woone wôé a mbone wôé; 
ma ye fe bo na bilok bi faa afube dôé asu biyeme biôé; wo ye di a jaé. 
Tabaʼane ntyele na minleme mienan mi dutuban éyoñ mia kôlô e zen é ne zôsôôô, éyoñe mia kañe bezambe befe, a kute be meboñe si. 
Eyoñe te ayaa Zambe da ye yôñe be wo; a ye fete yôp a mveñ ja ye bo momo; si ja ye bo te beta yô bidi a mia ye jiʼa jañ e mbamba si Nti a ve mia.
Mia ye baʼale mejô ma e minlem a binyiñe bienan été. Mia ye tiñeti me ane ndem e mo menan, a ma ye bo ane bivula e zañe mise môé. 
Mia ye yeʼele me bone benan, a kobô be me éyoñ mi too si e menda menan éyoñ mia ke dulu, éyoñ mi bôô si a éyoñ mia kôlô si. 
Wo ye tili me e mekône ya nda jôé a mimbé miôé. 
Eyoñe te melu menan, a melu me bone benan ma ye bo abui e si Nti a nga kane bʼésoo ngana na a ye ve be, avalʼane nté melu yôp e ne si nyô e yôp.
Amu nge mia tuʼa baʼale mebendé mese ma ve mia ma, a nge mia bo me, asu ya nyeʼe Nti, e Zambe wônan, asu ya wulu e mezene mé mese été, a timbi be nye, 
Nti a ye titan meyoñe mese ma ôsu vienan, a mia ye nyoñe mesi ya meyoñe me nʼanen a ngu a dañe mia. 
Vôm ase abo si denan da ye tibi, a ye bo éñwônan; nné wônan a ye bo ataté nkôte si, a kui Libañ, ataté fe ôsôé Efrat, a kui mañe ya mfaʼa jôp da dim. 
Teke jôm ja ye tebe a wosane wo, Nti, e Zambe wônan, a ye miase woñ a angôndô wôé e si ése mia ye wulu, avale a nga jô mia.
Ô lôô e môse wu, me teléya ôsu viôé ébotan a biyoʼé: 
ébotan nge mia bo mebendé me Nti e Zambe wônan ma ve mia e môse wu mewôk; 
biyoʼé, nge mi nji bo mebendé me Nti, e Zambe wônane mewôk, a nge mia bo te kôlô e zene ma bendé mia den, a ke lat a bezambe befe mi nji tame yem.
Eyoñe Nti, e Zambe wôé, a ye zuu wo e si wo ye nyiin a nyoñ, wo ye tobe bibotan e nkôle Garizim a biyoʼé e nkôl Ebal. 
Minkôle mite mi ne e Yordane yat, e mvuse zene ya jôp da bômbô, e si Bekananééñ be too Araba, zôsôôô a Gilgal, bebé a fefele minkôle ya Mamré. 
Amu mia dañe Yordane na mi ke nyoñe si Nti, e Zambe wônan, a ve mia, mia ye nyoñe je a tabʼété.
Mia ye baʼale, a bo memvinda a minjôan ma ve mia e môse wu.
Memvinda a minjôan mia ye baʼale a bo e si Nti, e Zambe bʼésoo, a ve wo na mi nyoñ e mmie mi, e nté ôse mia ye nyiñ e si nyô. 
Mia ye mane tyam mevôm mese meyoñ mia titan ma kañe bezambe bap, e minkôle mi nʼôyabe yôp, e bone minkô, a e bilé bi ne nyumi si. 
Mia ye wua metaʼa metunaʼa mabe si, a buʼu mekoʼo map me tele, mia ye diʼi mekône mʼakéra mabe nduan, a baʼé biveʼela ya bezambe bap, a mia ye jañele môé map e mevôm mete.
Ve mia ye bo te bo nalé e mfaʼa Nti, e Zambe wônan. 
Mia ye jeñe nye e vôme Nti, e Zambe wônan, a ye top e zañe meyoñe menan mese été na, a telé jôé dé, a bo na é tabe valé; e nne wo ye ke valé. 
E nne wo ye liti mimveane mienan mi ne ngumba valé, metunaʼa menan, mengab awômô menan, mengap mia vaa e ma mevoʼo été, mimveane ya mintiñetane mienan, mimvean mienan ane nlem wo kômbô, mintôle yʼabiaé ya beta mimbam a bone mimbame benan. 
E valé nye mia ye di asu be Nti, e Zambe wônan, a e valé nye fe mia, a menda me bôte menan, mia ye vak amu akum ése mia ye bi nde Nti e Zambe wônan, a ye botane mia.
Ajô te ñhe mia ye bo te bo aval ese bia bo vana éyoñe ji, e vôme môt ase a bo e jam a yene mvaé, 
amu mi ngenan te kui e vôm yʼawoʼon a e ngabe Nti, e Zambe wôé, a ve wo. 
Ve mia ye dañe Yordan a tabe e si Nti, e Zambe wônan, a ve mia mi bo bemiene; a ye ve mia awoʼon éyoñ a ye kôté mia e mo besiñe bese ba bômane mia, a mia ye tabe tee jôme ja tyelé mia minleme yôp. 
Vôm ate a ye bo e vôme Nti, e Zambe wônan, a ye tobe na jôé dé e tabe. E nne mia ye liti jôm ése ma bendé mia valé: mimvean mi ne ngumba, metunaʼa menan, mengab awômô menan, mengabe mia vaa e ma mevoʼo été, mengap mia top asu mintiñetan miziñ mia bo Nti. 
Mia ye vak asu be Nti, e Zambe wônan, mia, a bendômane benan, a bengone benan, a bebo bisaé benan be ne befam a ba be ne binga, a mone Lévite a too e zañe jôé, amu mia nye mi nji bi ngap ngʼélik vôme wua.
Tabeʼe ntyele ya ve mimveane mienan mi ne mingumba e mevôm mese wo ye yen; 
ve wo ye ve mimveane miôé mi ne mingumba e vôme Nti a ye top, ayoñe da ya meyoñe môé été, e nne wo ye bo jam ese ma bendé valé. 
Ve da, éyoñ wo ye kômbô, wo ye bo nguleya wôé biyeme biôé a di tit avalʼébotan Nti e Zambe wôé, a ye ve wo, e vôm ase wo ye tabe; môt a ne mvin a nyô a ne mfuban ba ye bo nguleya di, avale ba di nkok a émvu. 
Ve mia ye bo te di metyi: wo ye miame me si ane mendim.
E vôm ô too, wo ye bo te di ngab awômô ya fône jôé, mfefé woone wôé, mbone wôé, nge mintôle ya beta mimbam a bone mimbame miôé, nge mvean éziñ ya mimvean mi nga boban amu mintiñetan , nge mimveane miôé mi ne ane nlem wo kômbô, nge mimveane miôé wo vaa e mi mivoʼo été. 
Ve wo ye di mie ôsu Nti, e Zambe wôé, e vôme Nti, e Zambe wôé, a ye top, womien, ndômane jôé a ngo jôé, mbo ésaé wôé a ne fam a nyô a ne minga, e mone Lévite mia nye mi too; a wo ye vak ôsu Nti, e Zambe wôé, amu akum wo ye bi. 
Nté ôse wo ye nyiñ e si jôé, tabeʼe ntyele ya vuane mone Lévite.
Eyoñe Nti, e Zambe wôé a ye ndamé minné miôé, avale a nga tiñeti wo, a nkômbane ya di tit wo ye bo wo ô jô na: Ma kômbô di tit! wo ye bo nguleya di tit avale wo kômbô. 
Nge vôme Nti, e Zambe wôé, a ye top asu ya telé jôé dé a ne ôyap a nda jôé, wo ye wôé éyeme ya beta nge mone mbame wôé, ji Zambe wôé a maneya ve wo, ô boʼok avale me nga bendé wo, a wo ye di je e bitisone biôé abime wo kômbô. 
Wo ye di avale ba di nkok a émvu; môt a ne mvin a nyô a ne mfuban bebaane ba ye di. 
Ve tukaʼa tabe ntyele ya di metyi, amu metyi me nʼényiñ; a wo ye bo te di ényiñ a minsôn. 
Wo ye bo te di me ve wo ye miame me si ane mendim. 
Wo ye bo te di me nalé wo ye vak, womien a bone bôé éyoñ ô wuya, éyoñe wo bo e jam é ne zôsôôô e mise me Nti. 
Ve jôm é nʼéjôé wo te telé étyi, nalé fe mimveane miôé asu mintiñetan , wo ye kee mie e vôme Nti a ye top. 
Wo ye ve mimveane miôé mi ne ngumba, minsôn a metyi ataʼa metunaʼa Nti, e Zambe wôé yôp; metyi ya bityiʼa biôé ma ye sôéban ataʼa metunaʼa Nti, e Zambe wôé yôp, a wo ye di metyi.
Baʼaleʼe a vôʼôlô mejô mese ma bendé wo ma, nalé wo ye vak, womien a bone bôé éyoñ ô wuya, akekui nnôm éto, éyoñe wo bo e jam é ne mvaé a zôsôôô e mise me Nti, e Zambe wôé.
Eyoñe Nti, e Zambe wôé, a ye mane jiane meyoñ mese wo ye titan ôsu viôé, éyoñ wo ye mane wôlé mesi map a tabe été, 
tabeʼe ntyele ya bili ôlam a bo ane be, éyoñ be maneya tyamban ôsu viôé. Tabeʼe ntyele ya yemelane mame ya bezambe bap a jô na: Meyoñe ma ma kañe bezambe bab aya? Ma fe ma ye bo avalʼane be. 
Wo ye bo te bo nalé e mfaʼa Nti, e Zambe wôé; amu meyoñe mete me nga bo bezambe bap mevale bʼangôndô bese be too abé e mise me Nti amu be nga diʼi diʼi bendôman a bengone babe nduan asu duma ya bezambe bap.
Ajô te mia ye baʼale a bo e jam ma bendé mia. Teke vaa nge beté jôm.
Nge nkulu mejô a tebe ézezañe jôé, nge na ñyene mam a kate wo ndem éziñ ngʼétua jam éziñ, 
a e ndem, ngʼébubua a nga kobô wo je na: Zaʼa bi lat a bezambe befe, bezambe mi nji yem, a zaʼa bi kañe be, ja kui avale a nga jô, 
wo ye bo te vôʼôlô mejô me nkulu mejô ate, nge ñyene mam ate, amu Nti, e Zambe wônan, nye a veʼele mia, asu ya yem nge mia nyeʼe Nti, e Zambe wônan, a nleme wônan ôse, a ényiñe jenan ése. 
Mia ye lat a Nti, e Zambe wônan, a mia ye ko nye woñ, mia ye baʼale mebendé mé a wôʼô tyiñe jé, nye mia ye kañ a mia ye timbi a nye. 
Nkulu mejô ate nge ñyene mam ate a ye wôéban, amu a nga kobô Nti, e Zambe wônan ébiasé, nyô a nga vaa mia si yʼEjipte a kôté mia nda belo a, a te kômbô sôʼôlô wo ô kôlô e zene Nti, e Zambe wôé, a nga bendé wo na ô wulu. Nalé ate wo ye vaa abé e zañe jôé.
Nge monyoñ, mona nyua, nge monafame wôé, nge ngo jôé,  Nge minga a bôô e tôé jôé nge mvôé jôé wo nyeʼe ane womien  bezambe womien a bʼésoo be nji tame yem, 
be too Bezambe ya meyoñ ma bômane mia bebé ngʼôyap, ataté akuʼu di a kui di avoʼo ya si, 
wo ye bo te kañese, nge vôʼôlô nye; dise dôé da ye bo njet, wo ye bo te ju nye nge buti nye. 
Ve wo yiane wôé nye; wo wo ye taté bete wo wôé yôp a wôé nye, éyoñe te wo ya bôte bese wo ye suʼulane betebane yôp; 
wo ye lume nye mekok a a ye wu amu a nga jeñe na a sôʼôlô wo ôyap a Nti e Zambe wôé a nga soo wo si yʼEjipte, e nda belo. 
Eyoñe te Israél ase a ye wôʼô jame te a ko woñ, a avale mbia jame te da ye bo te beta boban e zañe jôé.
Nge da jôban e tisone jia ya bitisone Nti e Zambe wôé, a nga ve wo ô tabe na: 
Besatan be bôte bʼéziñ be soʼo be wo be dutuya bôte ya tisone jab a jô na: Zaʼan bi ke kañe bezambe befe! Bezambe mi nji yem. 
Wo ye fas a fak, a sili bidoʼo minsili a yemelan nge jame te e ne bebela, nge bengaa bese be ntoo foʼo na mbia jam ate a nga boban e zañe jôé, 
éyoñe te wo ye wôé bôte ya tison éte a meyo me nkpwaté mekôn, a wo ye jiane tison éte, a e jôm ése é nʼété a nkpwaté mekôn, toʼo biyem. 
Wo ye kôane biôm bise ya nsa ézezañe tison, a diʼi tison ése e nduan, a akume dé ese asu be Nti, e Zambe wôé; ja ye bo vʼabôme tyia nnôm éto môt te tabe été, a ja ye bo teke beta lôñeban. 
Teke jôm éziñ é ne ntiñetane ya jañ ja ye kabetan e wo wôé, nalé Nti a ye bulane mvus ayôñe ya ayaa dé, a a ye mvamane wo a fôlô wo avale a nga kane bʼésoo ngana, 
Mi ne bone be Nti, e Zambe wônan. Te kpwelane mimbak e menyôle menan a te tyeñane bisile bienan ôsu ya minlô mienan éyoñ awu é bobaneya. 
Amu mi ne ayoñ é nʼétyi asu Nti, e Zambe wôé; a Nti, e Zambe wôé, a nga tobe wo na ô bo ayoñ é ne asu dé émien ézezañe ya meyoñ me ne si nyô.
Wo ye bo te di jôm é mvin. 
Betit mia ye di mbe ba: nyak, mone ntômba a mone ékela; 
émvu, nkok a vioñ; ékela ya fé, zip, mone nyat a ntômba ya fé. 
Mia ye di tit ése é ne nsalan éboʼos é boʼotôʼô fe nyalak. 
Bana mbe mia ye bo te di ézezañe ya ba ba boʼotô nyalak a be bili nsalan éboʼos é too fe nyiʼiban: kamel, ôkpweñ a nyôk mbe ba boʼotô nyalak vʼéboʼose jap é too te nsalan; ba ye bo mvin e mfaʼa wônan; 
ngôm, é bili nsalan éboʼos ve teke boʼotô nyalak; ja bo mvin e be mia: mia ye bo te di minsône miap a mia ye bo te nnambe mimbime miap.
Betit be too mendim mia ye di mbe ba: ba bese be beʼe mengap a bibas. 
Ve mia ye bo te di toʼo ve jia ya ba bese be nji bi mengap a bibas: ba ye bo mvin e be mia.
Mia ye di ônon ôse ô ne mfuban . 
Ve di mia ye bo te di nde di: ndôé a ébandôé a jun; 
violô ôbam, fufu ôbam, ôbam ôbien, 
éngbwañ a mevale mé mese; 
éngutu, akuñ, nduk a jôm é ne avale dé; 
duʼu, a akuñ é beʼe bitombo; 
ngôkoé, ntememvoé a nsoñmetoʼo, 
bingobingo a sôsolôsôé avale dé, abayek a ngui. 
Mone tit ase a beʼe mefap a ye bo mvin be mia; a ye bo te diban. 
Mia ye di anon ese é ne mfuban .
Teke tit é ne ñwuan mia ye di; wo ye ve je ntabe mia nye mi too na a di je, nge kuane je nneñ; amu ô ne ayoñ é nʼétyi asu Nti, e Zambe wôé.
Wo ye vaa ngab awômô ya jôm ése ja ye wum e mvoñe jôé, e jôm ja ye wum afube dôé mbu ôse. 
Wo ye di asu be Nti, e Zambe wôé, e vôm a ye tobe na e jôé dé é tabe, e ngab awômô ya fône jôé, ya mfefé woone wôé, ya mbone wôé, ya mintôle miôé ya beta mbam a mone mbam, nalé wo ye yéʼé ko Nti, e Zambe wôé, woñ éyoñ ése. 
Eyoñe éziñ na zene ya mbeʼe te ja ye dañ ayap, amu ôyabe ya e vôme Nti, e Zambe wôé, a ye tobe na jôé dé é tabe, amu Nti, e Zambe wôé, a maneya botane wo. 
Eyoñe te wo ye folan e ngab awômô jôé a moné; wo ye late moné ate e wo wôé été a wo ye ke e vôme Nti, e Zambe wôé, a ye top. 
E wé nye wo ye folane moné a jôm ése wo ye kômbô; beta biyem a bone biyem, woon a menyu me ne ngu, jôm ése wo ye yene mvaé wo ye di valé, asu be Nti, e Zambe wôé a wo ye vak, womien a nda bôte jôé. 
Wo ye bo te vuane mone Lévite mia nye mi too amu a nji bi ngap ngʼélik mia nye.
Eyoñe mimbu mila mi lôteya, wo ye kuli ngab awômô ya bibuma biôé ya mbu lale te a bôé je e vôm wo ye tabe. 
Eyoñe te mone Lévite a ye zu, amu a nji bi ngap ngʼélik mia, nye, ntabe , monenyui a nkus mia be be mi too; ba ye di a jaé, nalé Nti, e Zambe wôé, a ye botane wo e jam ése wo ye bo a mo môé.
E mvuse mimbu zamgbwa, wo ye baʼale atiñe nséane memvôla. 
Nséʼane memvôla wo ye boban avale di: Môt ase a ye kôlé monyañe jôm a ye séʼé nye mvôla éte, a ye bo te sé môt ba nye be too nge monyañe mvôla éyoñe foé ya nséʼane memvôla é katebaneya asu duma Nti. 
Ô ne nguleya yemete nneñ mvôla; ve wo ye jôʼé mvôla ya jôm é ne énjôé e mfaʼa monyoñ. 
Ve da, nzôzoé wo ye bo momo e be wo, amu Nti a ye jalé wo a bibotan, e si Nti, e Zambe wôé a ve wo ane ngap é bo énjôé, 
jam da silibane be wo é ne ve na ô bo tyiñe Nti, e Zambe wôé mewôk éyoñ wo baʼale a bo abendé ese ma ve wo e môse wu. 
Nti, e Zambe wôé, a ye botane wo avale a nga jô wo. Ajô te mia ye bo te nyoñ ékôla moné ve mia mia ye ve abui beyeñ bikôla. Mia ye dañ abui meyoñ e ne beyeñ, a teke da da ye dañe mia.
Nge nzôzoé éziñ ô ne e bobenyoñ été, mia nye mi too, e si Nti, e Zambe wôé, a ve wo, wo ye bo te bo nleme wôé ayet a wo ye bo te dibe wo wôé ôsu monyoñe wôé a ne nzôzoé , 
ve wo ye kui nye wo wôé, a wo ye kôlé nye jôm ése é ne volô minkômbane mié te nseñge. 
Tabeʼe ntyele ya bi mbia minsimesan e nleme wôé été a jô na: E mbu zamgbwale ô ntoo bebé, mbu ya nséʼane memvôla! Tabeʼe ntyele ya bi dis e ne njet e be monyoñe wôé a ne nzôzoé a bo te ve nye jôm. A ye yôn e be Nti ajô dôé, a wo ye beʼe abé . 
Vaʼa nye jôm éziñ, a nleme wôé ô boʼo te ve nye jôm a mejôbaʼan; amu na amu nalé nye Nti, e Zambe wôé, a ye botane wo e bisaé bise wo ye bo. 
Minzôzoé mia ye bo te jemban e si jôé; ajô te ma ve wo abendé te: wo yiane kui wo wôé e be monyoñ, e bʼéngôngole môt a e be nzôzoé ya si jôé.
Nge wua ya bobenyoñ Beébre, fam nge minga, a kuan émiene be wo, a ye saane wo tañe mimbu misaman; ve mbu zamgbwale, wo ye suu nye fili a kôlôʼô be wo. 
A éyoñ wo ye suu nye fili a kôlôʼô be wo, wo ye bo te suu nye mo zesé; 
wo ye ve nye das e soʼo e bone mimbame biôé, afube dôé, e vôm wo miate bibuma; wo ye ve nye akume Nti, e Zambe wôé, a ye botane wo de. 
Wo ye simesane na ô mbe ôlo e si yʼEjipte, a na Nti, e Zambe wôé, a nga kôté wo; ajô te ma ve wo abendé di e môse wu. 
Ve nge ôlo wôé wo jô wo na: Me nji kômbô kôlô be wo, amu a nyeʼe wo, womien a nda jôé, a a yene mvaé ya tabe be wo, 
éyoñe te wo ye nyoñe ôtup a tube nye alo e late a mbé , a a ye bo ôlo wôé nnôm éto. Avale te fe wo ye bo mbo ésaé wôé a ne minga. 
Wo ye bo te yene nalé ayaé ya suu nye fili a kôlô be wo, amu a nga saane wo tañe mimbu misaman a mboon ésaé ô ne maʼan me mbo ésaé biyoñ bibaé; a Nti, e Zambe wôé, a ye botane wo e jam ese wo bo.
Wo ye ve Nti, e Zambe wôé, nnôm ase a taté bialé e mimbame miôé mi nʼanen a mi mi ne tyôtyoé. Wo ye bo te saé a ntôle ya benyaʼa bôé a wo ye bo te tyiʼi mimvote mi ntôle ya mintômba miôé. 
Wo ye di wô mbu ane mbu, womien a nda bôte jôé, asu be Nti, e Zambe wôé, e vôme Nti wôé a ye top. 
Nge ô bili éyem éziñ: nge ja feñke nge na é ne ndim, nge na é bili jôm éziñ ja ndeñele e nyôle jé, wo ye bo te tyiʼi je Nti, e Zambe wôé. 
Wo ye di je e vôm ô too; môt a ne mvin a nyô a ne mfuban ba ye di je bebaane, avale ba di nkok a émvu. 
Ve wo ye bo te di metyi mé; wo ye miame me e si ane mendim.
E ngon Abib, te vuane jem abôʼô Pak e mfaʼa duma Nti, e Zambe wôé. Amu a alu da ya ngon éte nde Nti a nga vaa mia Ejipte. 
Betit mia tyiʼi Nti éyoñ ya Pak ba ye nyoñeban e mimbam mintômba, bikela a benyak. Mame ya abôk ma ye boban e vôme Nti a ye tobe na a bo étabaʼa jé. 
Eyoñe ndiane ya abôk, mia ye di belet é ne te mvusan, belet éte ja ye bo mia mi simesan avôle nkôlan mi nga kôlô Ejipte. Eyoñe mia di belet ya ékpweʼele éte, mia ye simesan éyoñ ése, e môs mi nga kôlô Ejipte. 
Nté melu zamgbwale mete, ba ye bo te koone jôm ja vusu belet e menda menan, e si jenan ése. Wôna e mfaʼa tite ya éyem é nga tyiʼiban e mamengôʼé ya môs ôsu, ba ye bo te baʼale je a kui mametyé. 
Mia ye bo te bi nkañesane ya jeme Pak e bitisone bise ya Nti e Zambe wônan a ye kañese na mi tabe, 
ve mia ye jeme je e tison émien a ye tobe na a tabe. Ntyiʼan éyem wo ye bobane mamengôʼé éyoñe jôp da dim, nalé a ne na awolo mi nga kôlô Ejipte. 
Mia ye yame tit a di je e vôme Nti a ye top. Mametyé mia ye bulane mevôme menan. 
Tañe melu mesaman, mia ye di belet é nji bi mvusu; e môse zamgbwale, mia ye bo ésulan ya dib ékôan asu duma Nti, e Zambe wônan, a mia ye bo te bo ésaé éziñ.
Wo ye lañe besondô zamgbwa; wo ye taté be nlañan éyoñ nkôane bidi wo taté, 
éyoñe te mia ye jem abôʼô Pañtekôt asu duma Nti, e Zambe wônan. Mia ye kômesane mimvean ane nlem wo kômbô, mi too abim ane mbamba be mam mese Nti a ye ve mia, 
a mia ye ke e vôme Nti a ye tobe na a tabe; e valé, e nda Nti, mia ye bo njalan a mevak, miabebien, a bone benan, bebo bisaé benan be ne befam a ba be ne binga, nalé fe Belévit, beyeñ, bobenyui a minkus mi too be mia. 
Mi simesaʼane na mi nga too belo Ejipte, ajô te bômbaʼan évévé ya bo metiñ mete mese.
Eyoñ mia ye mane vaa bidi ya mefube menan, a mane vaa woone ya mmiatan bibuma, mia ye jem abôʼô bibem tañe melu zamgbwa. 
Abôʼô te da ye bo abôʼô mevak, asu denan a bone benan, bebo bisaé benan be ne befam, a ba be ne binga, nalé fe Belévit, mintabe, bobenyui a minkus mi too be mia. 
Abôʼô da boban asu duma Nti e Zambe wônan te, da ye tabe melu zamgbwa, e vôm émien a ye top. Avaʼa denan é boʼo ndu amu Nti a ye ve mia abui bidi a mam mese mia ye bo ma ye wulu mvoʼé .
E mbu ôse biyoñ bilaa, befam bese yʼayoñe dôé ba ye zu tebe asu Nti, e Zambe wônan, e vôm émien a ye top: éyoñe ya abôʼô Pak, Pañtekôt a abôʼô bibem. Ba ye bo te ke nda Nti mo zesé, 
ve môt ase a ye zuu mvean avale ngule jé é né a abime mvaé ése Nti, e Zambe wônan, a ye bo mia.
E bitisone bise Nti a ye ve wo, wo ye telé betyiʼi mejô a bivet be bo ésaé ya tyiʼi mejô teke ôbangam e be bôte ya meyoñe menan. 
Te boon ékotekot éyoñ mia kobô mejô. Eyoñ mia tyiʼi ajô éziñ, te mia volô môt éziñ, nalé fe te ndamane miabebien a nyoñan ébotezel, amu bibotezel bia ve bôte ndim toʼo na be ne ba ba dañe yeme yen, nalé fe na bibotezel bia ndaman mintyiʼane ya bezôsôôô be bôt. 
Mia ye ve nguleya tyiʼi mejô teke ôbangam. Eyoñe te mia ye nyiñ a nyoñe si Nti, e Zambe wônan, a ve mia.
Mia ye bo te bem akôn ngʼélé ngunemelan e fefele ataʼa metunaʼa mia lôñ asu Nti, e Zambe wôé. 
Avale te fe mia ye bo te telé akoʼo ngunemelan e vôm ate, amu Nti a vini mboon avale mame te.
Mia ye bo te tyiʼi Nti, e Zambe wônan, éyem é too nyak, ntômba ngʼékela, é bili éyem éziñe nyôl ngʼékob éfe é nʼangôndô, amu Nti a yen avale mboone te mbia jôm.
E ne kui môs éziñe na, e tisone jia ya bitisone Nti, e Zambe wônan, a ye kañese na mi tabe, fam nge minga a bo e jame Nti a yen abé , a bo ane e ne te yian a mintiñetan mi nga nyoñeban e mfaʼa Nti: 
nsaan a nkañan bezambe ya meyoñ bikuu, nge nkañane jôp, ngon a bizuʼu biʼ ateté. Teke môs éziñe Nti a nga bendé mia na mi bo nalé! 
Nge mi wôʼôtane nkobô yʼavale jame te, mia ye tuʼa fase jame te; nge da yené na mbia jam ate a nga bobane foʼo Israél été, 
mia ye zuu môt ate, fam nge minga, e mbé ya tison, mia ye wôé nye a nlumane nye mekok . 
Môt ase ba boʼolô ajô a ye nyoñe mekua yʼawu, ve a mboʼolane bengaa bebaé nge belaa; ngaa wua a ne tyôtyoé. 
Bengaa, mbe ba ye taté lume nye mekoʼo na a wu, éyoñe te bôte bevoʼo ba ye suʼulane lume nye mekok ! Zen éte, nje mia ye vaa abé e zañe jenan.
Nge aba mejô ya nlam da kate tyiʼi ajô ñwôane môt, bikuta a meveñ, nge ajô afe ése, mi ne nguleya ke e vôme Nti a ye top. 
Mia ye ke yene betuni, Belévit a ntyiʼi mejô a bo ésaé melu mete, ba ye liti mia avale mia yiane tyiʼi ajô te. 
Mia ye tyiʼi ajô, avale ba ye liti mia e nda Nti é nʼétyi, mi tukaʼa jeñe na, mi tôñe foʼo miñyeʼelane miabe mise. 
Mia ye bo te ke e fefe a zen éziñ, ve tuʼa tôñ miñyeʼelan mise mia ye veban e be mia. 
Nge môt éziñ, énguñe jé été, a bo jam teke bisi miñyeʼelane ntuni a bo ésaé e nda Nti, e Zambe wônan, é nʼétyi, nge miñyeʼelane mi ntyiʼi mejô, môt ate a yiane wu. Eyoñe te mia ye vaa abé Israél été. 
Bôte bese ba ye ko woñ éyoñ ba wôʼôtane jam e nga boban, teke môt éziñ a ye veʼele bo jam a avale nsisime mebune te.
Eyoñ mi nyiineya e si Nti, e Zambe wônan, a ye ve mia, éyoñ mi nyoñeya je a tabe été, ndôʼôtô mia ye kômbô bi njô bôt avalʼane meyoñ ma bômane mia, 
éyoñe te mia ye tobe njô bôt a too nyô Nti, e Zambe wônan émien, a ye top. A ye bo môte ya Israél; mia ye bo te kañese njô bôt a too mone bikuu, nyô a nji bo môte ya ayoñe dôé. 
Njô bôte wônan a nji yiane bi abui bikabela, nge lôme bôt be ke kuse bie Ejipte, amu Nti a nga jô mia na mia ye bo te beta bulane si éte. 
A yiane bo te bi abui binga, a za lume Zambe mvus; nalé fe na a nji yiane bi abui moné a or. 
Eyoñe njô bôt a tabeya éto njôô jé, a ye bo na be tili, asu dé émien, e kalate été, atiñe di betuni Belévit ba ye baʼale. 
A ye baʼale de e fefele jé a lañe de môse mise yʼényiñe jé, nalé a ye yéʼé semé Nti e Zambe wé a mbômban évevé ya bo mintindan a minsilan mi ne atiñe te été. 
Nalé a ye volô nye a saʼale buni na a ne ôyabe yôp a dañe bôte bese ya ayoñe dé; a ye fe saʼale bo melo e mfaʼa ya mone jam ase a ne mebendé mana été. Eyoñe te Emien a e mvoñe bôte jé ba ye bi beta avaʼa ya jôô ayap, be too minlô yʼIsraél.
Betuni, Belévit a e bôte bevoʼo ya mvôʼô Lévi ba ye bo te nyoñe ngap ane bôte bevoʼo bese yʼIsraél. Ba ye nyiñ a biôm ba tyiʼi Nti a akum afe ése ba ye ve Nye. 
Ba ye bo te bi ngabe si e bone bʼIsraél été, amu jam e ne be mvean e ne na, be saane Nti avale a nga jô be. 
Betuni ba yiane nyoñe ngabe ya betit: benyak, mintômba nge bikela Israél a ve Nti ane metunaʼa ya nlatane ngbwa: ba yiane ve be éname ya wo, minkek a évu. 
Mia ye fe ve be bembômô ya mefup: fôn, mfefé woon a mbon, nalé fe ntiñane mimvote ya mintômba mia taté tyeñ. 
Nti e Zambe wônan a nga tobe mvôʼô Lévi e zañe ya meyoñ mese été, nalé ba ye bo ésaé jap melu mese ésaé jé été.
Nge mone lévite a kômbô kôlô tisone yʼIsraél e vôm a too a zu e vôme Nti a ye top, 
a ne nguleya bo ésaé jé valé asu Nti, e Zambe wé avale fe ane Belévit bevoʼo bese be too nda yʼétyi. 
E ngabe bidi jé ja ye fe bo ane énjap, te lañe jôm a ne bi éyoñ a kuan akume dé ya nda bôt.
Eyoñ ô nyiineya e si Nti, e Zambe wôé, a ve wo, mia ye bo te vu mbia mboone mame ya bôte ya meyoñ mete. 
Môte ya be mia a boʼo te ve ndômane jé nge ngone jé étyiʼa, nalé fe be nji yiane koone e môt a ve émien e mame ya majik nge bemviʼi, nge môt a lañe mo nge kui ngbwee, 
nge bo mesimba nge loone bekôn. 
Amu Nti, e Zambe wôé, a vini ba bese ba bo nalé, a amu ajô te fe a ye titane bôt be too Kanaan éyoñ mia ye kui été. 
Mfaʼa wônan, wulaʼan te bijô e be Nti, e Zambe wônan. 
E bôt mia ye titan, ba wulu a melebe ya ba ba bo majik, nge bo bemviʼi, Nti, e Zambe wônan, a nji kañese na mi bo nalé.
Nti, e Zambe wôé, a ye lôme mia nkulu mejô a too ane Môze, a ye bo môte ya ayoñe dôé: mia ye wôʼô jam ese a ye jô mia. 
E jam ebien mi nga sili Nti nde le, e môs mi nga sulan e nkôle Hôréb; mi nga jô na: Bi nji kômbô beta vôʼôlô Nti, e Zambe wongan, a kobôʼô bia émien, nge yen ayôñ nduane di! Bi nji kômbô wu! 
Eyoñe te Nti a nga jô me na: Nkobô bôte ba ô ne été. 
Ma ye lôme be nkulu mejô a too ane wo, nyô a ye bo môte ya ayoñe dap. Ma ye kalane nye mefoé mam, a nye a ye kate be jam ese ma ye bendé nye. 
Nge môt a bo te semé mejô mese nkulu mejô a ye kobô a jôé dam, mamien ma ye ve nye melep . 
Ve nge nkulu mejô a bi ayoʼo nleme ya kalane foé éziñ a jôé dam, te na a te nyoñe je be ma, nge na a kobô a jôé bezambe befe, a yiane wôéban. 
Eyoñ éziñ mia sili na, be ne yem aya na foé nyô ja so be Nti? 
Ya! Nge nkulu mejô a kate jam éziñ a jôé Nti ve jame te teke boban yeme na foé jé é nji so be Nti. Nkulu mejô émien a nga bi ayoʼo nleme ya kate je. Mia ye bo te kame nye.
E Nti, e Zambe wônan, a ye titane meyoñ mʼéziñ a ve mia e si jap; éyoñe te mia ye wôlé a tabe e bitisone biap a e menda map. 
Wo ye telé bitisone bilale fefel asu dôé, e si Nti, e Zambe wôé, a ve wo na ô nyoñ. 
Wo ye bo minjoñ a kabe si jôé Nti, e Zambe wôé, a ye ve wo ane ngap tañe ngab éla. Nne da ye bobane nalé, nalé ñwôé bôt ase a ye bo nguleya tup e bitisone bite. 
Môt a te wôé môt e mfuʼan étam a too te na a nga taté siñe môt ate nye a ye bo nguleya ke sobô e tisone jia ya bitisone bite a nyii ényiñe jé. 
Avalʼane môt a ke fé baa môt mbok na, ba ke jeñe njaʼa: a bakéʼé élé, éyoñe te étyé ôvôn ja koo e nke a bi môte mbok, nye ve wu. E môte jame te da te bobane mo a ne nguleya ke sobô e tisone jia ya bitisone bite a nyii ényiñe jé. 
Nkune metyi, ayaa dé été, a za tôñe nye a koone nye, nge zen é ne ayap, a bibi nye mbiban wo wôé nye, vʼe too na a nji yiane wu amu a nji ke taté siñe môt ate ôsusua. 
Ajô te ma ve wo abendé di na: Wo ye telé, asu dôé, bitisone bilaa. 
Nge Nti, e Zambe wôé, a ndamé minné miôé, avale a nga kane bʼésoo ngana, a nge a ve wo e si a nga kaʼa bʼésoo na a ye ve be, 
wo ye beté bitisone bife bilaa e bi bilale yʼôsu yôp, ve da na, wo yiane taté baʼale a bo mebendé mese ma ve wo e môse wu, a nyeʼe Nti, e Zambe wôé, a wulu mezene mé été éyoñ ése. 
Eyoñe te metyi me ne te bijô ma ye bo te sôéban e si jôé Nti, e Zambe wôé a ve wo ane ngap, a metyi ma ye bo te bo be wo. 
Ve nge môt éziñ a siñ ébe môtô, a lame nye, a kôlô si, a bibi nye mbia mbiban ya wôé nye, nye ve wu; nge môt ate a tub a ke tison jia ya bitison bite, 
bemvendé ya tison jé ba ye lôme bôt be bi nye a ve nye e mo me nkune metyi ane a ye wôéban. 
Dis dôé da ye bo te wôʼô nye éngôngo, nalé wo ye vaa metyi me môt a ne tee bijô Israél été, a wo ye tabe mvoʼé .
Eyoñe mia ye tabe e mesi ba ye kabe mia e si Nti, e Zambe wônan, a ye ve mia mi nyoñ, mia ye bo te té mekône me bôte ya ôsu be nga telé asu minné mi si ya môt mia nye mi too bebé.
Ngaa ya môte wua a nji ke yian asu ya ve môt ba simesane na a nga wôé môt mekua, avale te fe mfaʼa ya étom é ne tyôtyoé nge ékob éziñ. Mam mese ma te faseban, me ne bo été ve a bengaa bebaé nge belaa.
Ngʼékotekote ngaa ja boʼolô môt mbia jam éziñ, 
Bôte bebaé be bili ajô ba yiane ke e nda Nti é nʼétyi. Ba ye liti ajô dap e be betuni a betyiʼi mejô ba bo ésaé éyoñe te. 
Betyiʼi mejô ba ye fas ajô nyaa mfasane: éyoñ be litiya na ngaa a laane minsos, a na a boʼolô e môte mboʼo zesé, 
mia ye ve nye melep a te buni na ba ye ve môte mbok, a zen éte mia ye vaa abé e zañe jenan. 
Eyoñe bôte bevok ba ye wôʼôtane jam é nga lôt, ba ye ko woñ a ba ye bo te beta bo avale jame te. 
Mia ye bo te ko e môt a ne mekua éngôngo; a yiane nyoñe melep : ényiñ ja tañ ényiñ, dis da tañe dis asôñ da tañ asôñ, akule wo da tañ akule wo, a akulʼabo da tañ akulʼabo.
Eyoñe mia ye ke bita a wosane besiñe benan, nge mia yene bikabela, bevagoñ bita a nsamba mewosan ô dañe éñwônan abui, te koone woñ. Nti, e Zambe wônan Emien, Nyô a nga soʼo mia Ejipte, a ne be mia. 
Eyoñ mia kômesane mewosan, Ntuni a ye ke ôsu ya nsamba mewosan a jô bôte na: 
A bezimbi yʼIsraél vôʼôlaʼan! Den mia wosane besiñe benan. Eyoñ mi tele be ôsu te dimelan ayoʼo nleme denan, te koone woñ, te dimelane fek, te mia fôʼôban. 
Nti, e Zambe wônan, a litane mia na mia be be mi wosane besiñe benan a ve mia ndañan.
Eyoñe te bivet bia nyoñe bôt bia ye jô bezimbi na: Ye môt éziñ ya be mia a ndôme lôñe nda , ve a ngenane te tabe été? Môt ate a bulaʼan e nda jé. Amu a za wu bita a môte mfe a ke tabe nda jé. 
Ye môt éziñ ya be mia a ndôme bé afube ndik, ve a ngenan te kolé bibuma yʼété? A bulaʼan e vôme wé. A za wu bita a môte mfe a ye kolé bibuma ya afube dé. 
Ye môt éziñ a ndôme bi atiñ aluk ve a ngenan te kui na a luk? A bulaʼan e nda jé. A za wu bita a môte mfe a viane luʼu atiñ aluʼu dé. 
Eyoñe te bivete bezimbi bite bia ye beta jô na: Ye môt éziñ ya be mia a dimiliya ayoʼo nleme dé a woñ ô biya nye? A bulaʼan e nda jé, a za kôôé ba bevoʼo ateʼe nlem . 
Eyoñe bivete bezimbi bia ye mane kobô bôt, ba ye telé bivete ya minkane bita asu ya jôô mie.
Eyoñ mia ke wosane tison éziñ, mia ye taté sili bôte yʼété na be kañese nkôman teke mewosan. 
Nge ba kañese nkôman a yoé mimbé ya tison, bese ba ye bo bebo bisaé benan toʼo ba kañese nge momo. 
Ve nge be nji kañese a yene mvaé na mi wosan, éyoñe te mia ye wosane tison. 
Nge Nti, e Zambe wônan, a ve mia je e mo menan, mia ye wôé befam bese; 
mia ye baʼale ve binga, bongô, mimbam biyem, a jôm ése mia ye koone je e tison été. Mia ye bo akume ya besiñe benan avale mia kômbô, amu Nti, e Zambe wônan, a veya mia de. 
Mia ye fe bo bitison bi nʼôyap avale te, bitison bi nji bo bi ya e si mia ye tabe. 
Ve mfaʼa ya bitison bi ne bi ya si Nti, e Zambe wôé, a ye ve mia mi nyoñ, teke môt mia ye nyii. 
Mia mane wôé meyoñe mana mese: Behétieñ, Beamorééñ, Bekananééñ, Beférézieñ, Behevieñ, Beyébuzieñ, avale Nti, e Zambe wônan, a nga bendé mia, 
be za yeʼele mia na mi vu e mbia mimboone miap ba bo asu ya bo na bezambe bap be yene mvaé. Nalé a ye bo na mi bo Nti, e Zambe wônan, abé . 
Eyoñ mia ye kui tison éziñ bita a bômane je, te na mi nyoñe je, mia ye bo te baʼé bilé bia wum bibuma bi ne mbômaʼan a je; mi ne di bibuma yʼété ve te baʼé bilé. Elé é tele afan é nji ke bo môt ane wo ke wosane je. 
Ve mi ne nguleya baʼé bilé bi nji beʼe bibuma môt a ne di, a belane bie asu ya lôñe minkaʼalé mia bômane tison wo wosane je, akekui tison éte é kuya.
Nge ba koone na e si Nti, e Zambe wôé a nga ve wo é bo énjôé, môt a too mbalan yʼawu, a bôô si e mvuse nlam be te yem e môt a nga wôé nye, 
bemvendé bôé a betyiʼi mejô bôé ba ye ke veʼe minté, ataté vôme mbim ô bôô a kui bitison bi ne bebé. 
Eyoñ be yemeya tison ja dañe bebé a mbim, bemvendé ya tison éte ba ye nyoñe étoñe ngale nyak é ngenan te bo ésaé, nge beʼe mbeʼe éziñ. 
Bemvendé ya tison éte ba ye kee étoñe ngale nyaʼa te ôtôñ ô ne te viele e vôme ébébéa nge mvoñ éziñ é nji bo; wôna ba ye buʼu tyiñe étoñe nyak ôtôñe te. 
Eyoñe te betuni, e bone bʼAron ba ye subu bebé; amu Nti, e Zambe wôé, a nga tobe be na, be bo nyʼésaé a botane bôt a jôé Nti, a e mbe ba yiane tote bifia mfaʼa ya jam ese da dutu bisô nge mbia jam ase a nnambe nyôle môt. 
Bemvendé bese ya tison éte ba dañe bebé a mbim, ba ye sôbe mo map étoñe nyaʼa yôp, e ji be nga buʼu tyiñ ôtôñ. 
Ba ye yôtan a jô na: Mo mangan me nji kuli metyi ma, a mise mangan me nji yen ane ba kuli me. 
Vaʼa nsem, a Nti, asu ayoñe dôé Israél. A Nti, te liʼi nkulane metyi me ne te bijô e bôte ya Israél bôé été. Avale te ba ye vaa nseme ya metyi me nga kui asu denan. 
A wo wo ye findi metyi me ne te bijô e zañe jôé, a mboone jam e ne zôsôôô e mise me Nti.
Eyoñ wo ye kui a ke wosane besiñe bôé, nge Nti a ve wo be e mo môé, a wo wo bi be mimbôk, 
nge wo koone abeñe minga ézezañe ya bôt wo te bi minkôm, ô kabetane je a luʼu je, 
éyoñe te wo ye zuu je e nda été. Ja ye tyembane nlô a tyiʼi biaé, 
ja ye vaa mengômesan me nkôm, ja ye tabe e nda jôé a yôn ésaa ba nyia tañe ngume ngon. Mvus éte, wo ye ke be je, a luʼu je, a ja ye bo e minga wôé; 
nge ô nji fe yene je mvaé, wo ye suu je é ke e vôm ja kômbô ke, ô se nguleya kuane je a nyoñe moné, nge bi je anʼôlo, amu mia je mi maneya tabe ane ngal ba nnôm.
Nge fam é bili binga bebaé ja nyeʼe wua a dañe nyô mbok, nge ba nyô a dañe nyeʼe be bili bon avale fe ane ba nyô a nji dañe nyeʼe a na, ntôle mone wé ô ne mone ya minga a nji dañe nyeʼe, 
a se nguleya ve éto ntô e be mone ya minga a dañe nyeʼe, a vaa je be mone ya minga a nji dañe nyeʼe, éyoñ a ye kab élik e zañe bone bé. 
Ve a ye yeme na ntôle mone wé ô ne mone ya ngal a nji dañe nyeʼe, a e biôme bié bise, a ye ve nye ngab ébaé; amu mon ate a ne atataʼa ya ngule jé, éto ntô é ne énjé.
Nge môt a bili mon a too melo a ébiasé, te vôʼôlô tyiñ ésaa nge tyiñe nyia, nge ba bôme nye ve nye te wôʼô be, 
Esaa a nyia ba ye bi nye a kee nye e be bemvendé ya tisone jé a e mbé ya vôm a too. 
Ba ye jô bemvendé ya tisone jé na: E mone wongane nyô, a ne melo a ébiasé, teke wôʼô bia, a ne ébamba a nsoʼo bilam. 
Eyoñe te bôte bese ya tisone jé ba ye lume nye mekok , a a ye wu. Nalé wo ye findi abé ézezañe jôé, a éyoñe te Israél ase a ye yeʼé a ko woñ.
Nge ba wôé môt a bili mekua ya abé da yian awu, a too na be nga tyelé nye yôp, 
mbime wé wo ye bo te lôt alu élé yôp; ve wo ye jame wô soñ môs ôte ôbien, amu môt a tyebe yôp a ne jôme biyoʼé e be Zambe, a wo ye bo te ve si Nti, e Zambe wôé, a ve wo mvin.
Nge wo koone nnôme nyaʼa monyoñ a jañe fé, nge ntômba wé, wo ye bo te saʼale nge vuane zu ve bie monyoñ. 
Nge monyoñ a nji tabe wo bebé, a ô too te yeme nye, wo ye baʼale éyem e nda jôé, a ja ye tabe be wo akekui monyoñ a siliya je; éyoñe te wo ye bulane ve nye je. 
Avale te fe wo ye bo éjakase jé, nalé fe e ngômesane jé a jôm éfe ése monyoñ a ne dimili, ve wo ô yene je; ô nji yiane saʼale. 
Nge wo yen éjakase monyoñ, nge nnôme nyaʼa wé a bôô e zene yôp, wo ye bo te saʼale ve volô telé nye bie tetele.
Minga a ye bo te jaé ngômesane fam, a fam ja ye bo te jaé ngômesane minga; e ne été na, môt ase a bo nalé a ne mbia jôm be Nti, e Zambe wôé.
Nge wo yene dumbaʼa ônon e zene jôé, élé éziñe yôp nge e si, biyele bi bon bi too été nge metyi, nyia a bôʼô bon nge metyi yôp, wo ye bo te bi nyia a bon . 
Wo ye jôʼé nyia a ke a bi ve bon , nalé wo ye vak a bo na melu môé me bo ayap.
Nge wo lôñe mfefé nda , wo ye lôñe mone mfin mbômaʼan a andile dôé, nalé wo ye bo te futi metyi e nda jôé, nge môt éziñ a koo andile yʼété a ku si.
Wo ye bo te miase mevale memvoñ mebaé afube mindiʼi dôé été. Amu nge nalé a boban, wo ye ve Zambe biôm bise wo ye kôan, bibuma bi ndiʼi woon a biôm bivoʼo bise. 
Eyoñ wo ye senane si ya bé bidi, wo ye bo te tiñeti nnôme nyak a éjakas e nsini wua. 
Wo ye bo te jaé ngômesan é ne ntiñane sut a ndombo mfulaʼane.
Wo ye futi mezeʼele e mekuʼu menyine ya ngômesane wo vute nyô.
Nge a bo na fam é luʼu minga, ba nye be tabe nlatan, vʼa suʼulane vini nye, 
éyoñe te a mialan mefoé me ne minsos ajô dé, a ve nye mekua ya mbia dulu a jôʼô na: Me nga luʼu minga nyô, vʼéyoñe bia nye bi tabeya me nji koone nyʼéndun. 
Avalʼéyoñe te bebiaé be ngone minga éte ba ye zu liti bemvendé ya tison ndeme ya na ngo jap é mbe éndun. 
Esaa a ye jô be na: Me nga ve ngo jam aluk e be fame nyô, ve a nji fe beta nyeʼe je. 
A taté fe na a bolô je jôé na, ja wulu abé a jôʼô na: A nji ke koone je éndun. Ve tama yenane ndeme ya na é mbe éndun. Eyoñe te bebiaé ba ye ndamé éyé yʼénoñ asu be bemvendé, metyi me too été, ma me nga kui alu bebaane be nga taté jôʼôbô. 
Eyoñe te bemvendé ya tison ba ye bi fam a bo na be ve nye melep ma yian. 
Ba ye fe beté jam afe yôbe na, a yaʼane ésaa ngon bifase bi moné ntet, amu mefoé minsos a nga mialan ajô ngone minga yʼIsraél. Wôna a yiane nyoñe nye ane minga wé, nté ôse a vee, a ye bo te nguleya suu nye. 
Nge jame fam ja boʼolô minga e nʼété, nge ndem ya na ngone minga é mbe éndun é nji bo, 
ba ye zuu nye anyiine ndaa Esaa, a befame ya tison ba ye lume nye mekok akekui a wu; amu a nga wulu dulu e nʼôson Israél été, vôm a nga fulane befam éyoñe te a ngenan a too e nda bʼésaa. Mboone te wo ye bo na ô findi abé e zañe jôé. 
Nge ba koé fam ba minga a ne nluʼan be bômbôʼô, be bebaane ba ye wu, e fam é nga bômbô minga a minga émien; nalé wo ye vaa nsem ôte Israél été.
Nge da bobane na, e tison été, fam ja tôbane ngone minga é bili atiñ aluk a môte mfe, éyoñe te a bômbô je, 
mia ye kee be bebaane e mbé ya tison, a mia ye lume be mekok akekui ba wu. Ngone minga ja ye wôéban amu a nji yône na be zu volô nye, akôsa bo na ajô da boban e tison été; fam kik ja ye wôéban amu a te bômbô minga môte mfe a yiane luk. Nalé ate mia ye findi abé e zañe jenan. 
Ve nge e afan nye fam ja tôbane ngone minga é bili atiñ aluk a vaa éto éndune jé, fam nje ba ye wôé étam. 
Mia ye bo te bo ngone minga jôm, amu a nji ke bo jam da yian awu. Nalé a funane fe vʼane fam nyô foʼo ja tôbane je a wôé je. 
Amu be nga tôban e afan, toʼo na ngone minga é too ye yôn, môte ya kôté nye a nji ye yené.
Nge fam ja tôbane ngone minga é ngenan te bi atiñ aluk, éyoñe te fam ja yemete ngone minga éte na be jôʼôbô, nge ba dilane be be jôʼôbô, 
fam ja ye yaʼan ésaa ngon bifas bi moné mewôm metan, a a yiane luʼu je amu a nga bômbô je a ngu. Nté yʼényiñe jé ése, fam ja ye bo te bi nguleya suu je.
Teke môt a yiane fulan a minga wua ya beyale bʼésaa; nalé a ne na môt ate a yeneya soé ésaa.
E môte mimbañe ya soé fam mi ne ntyaʼan, nge môte jôme fam é ne ntyiʼan, a nji yiane nyiin ésulane bôte be Zambe. 
Môt a nga bialé e zañe élat é nji yian, a nji yiane nyoñeban e nsamba bôte be Zambe. Avale te fe mvoñe bôte jap akekui miaé awômô, ba ye bo te nyoñeban.
Beamônite a Bemôabite, ba ye bo te nyoñebane môs éziñ e nsamba bôte be Zambe. Avale te da da, e be mvoñe bôte jap akekui miaé awômô. 
Amu meyoñe mete me nji ke zu nyoñe mia be bili bidi a mendim, éyoñ mi mbe zen mi kôlôʼô Ejipte; ve be nga viane zuu Balam, a kôlôʼô e Péor, e mfaʼa ya Mézôpôtami akôé, a too e mona Béor, a be nga yaʼane nye na a yoʼé mia. 
Ve Nti, e Zambe wônan, a nji ke kômbô vôʼôlô Balam; asu denan, a nga kôñelane biyoʼé na bi bo bibotan, amu a nyeʼe mia. 
Nté ôse mia ye bo ngum ayoñ, te jeñane mvoʼé nge mvaé ya meyoñ mete mebaé.
Ve te vinane bone bʼEdom amu a ne monyoñ; nalé fe te vini bôte ya Ejipte amu ô mbe ntabe e si jap. 
E bon ba ye bialé be be e miaé lale ba ye nyiin e nsamba bôte be Zambe.
Eyoñ wo kui a vule minkan asu ya wosane besiñe bôé, tabeʼe ntyee mfaʼa ya mbia jôm ase. 
Nge môt éziñ a ne be wo a too te mfuban amu mbia jam a te kui nye a alu, môt ate a ye ke e minkan atan, a a ye bo te beta nyiin e minkan été; 
mamengôʼé a ye wobane mendim, éyoñe jôp da dim a ntoo nguleya bulan e minkan. 
Wo ye bi vôm éziñ e minkan atan, a e nne wo ye kui atane valé. 
E mimbeʼe miôé été wo ye bi évôl, nje wo ye faʼa je vôm wo sômbô, éyoñ ô maneya ke fé, wo ye buti mvine te ya miñya miôé. 
Amu Nti, e Zambe wôé, a wulu e minkane miôé été asu ya kamane wo a ve wo besiñe bôé ôsu viôé; ajô te minkane miôé mia ye bo étyi; nalé Nti a ye bo te yene jôm é nji yian a bo te lume wo mvus.
Wo ye bo te kalan ôlo wo ye sobô be wo e mo me masa wé. 
A ye tabe be wo, e zañe jôé, e vôm émien a ye top, e tisone jia ya bitisone biôé, e vôm émien a yene mvaé, wo ye bo te tibili nye.
Teke mbo ébamba a ye yené e bengone yʼIsraél été nge bendômane yʼIsraél été.
Wo ye bo te zuu jôme minga ébamba a te ve, nge maʼane me mvu e nda Nti, e Zambe wôé, asu ya jalé ntiñetan éziñ; amu biôm bite bibaé bi ne mbia be biôm e be Nti, e Zambe wôé.
Wo ye bo te yemete monyoñ nseñge moné nge wu bidi, nge wu ya jôm ése ba kôlé a nseñge. 
Ô ne nguleya sili nseñge be nneñ, ve te nyoñe wô be monyoñ, nalé Nti, e Zambe wôé, a ye botane wo e mfaʼa ya mam mese wo ye bo e si wo ye nyoñ.
Nge wo tiñeti Nti, e Zambe wôé atiñ , te dimili éyoñ ya bo de; amu Nti, e Zambe wôé a ye sili wo sitoʼo yʼété, ô za beʼe ayem. 
Eyoñ wo tabe te tiñeti jam éziñ, ô nji bo abé . 
Ve wo yiane baʼale a bo e mam mese me nga kui wo anyu avale mintiñetan womien wo ye bo Nti, e Zambe wôé, te ntindan, mi soʼo anyu dôé womien.
Nge wo nyiin afube mindiʼi mi woon monyoñ, ô ne nguleya di bibuma bi ndiʼi woon abime womien wo kômbô a kui wo jaé; ve te futi bivoʼo ésua jôé été. 
Nge fam ja luʼu minga, a môs éziñ a nji fe yene minga ate mvaé amu a bili jam éziñ a ve nye bijô, éyoñe te a ve nye kalate ntyaman aluk a suu nye a ke e jañe dé. 
Eyoñe minga a kôlôya be fame nyô a luʼu fame fe; 
nge fame baa nyôna fe é nji beta nyeʼe nye, a mane tili kalate ntyaman aluk a ve nye, a suu nye a ke e jañe dé, nge na fam é wôé, 
toʼo nsuan ngʼawu, e nnôm ôsu a nji bi nguleya beta luʼu minga a nga suu, amu a ntoo mvin e mfaʼa wé; Nti a za yene mboone te étua abé . Mi nji yiane ve si Nti, e Zambe wônan, a ye ve mia jôm ôson a avale mimboon mi mame te.
Fam é ndôme luk é nji yiane ke bita, a be nji yiane beté nye mbeʼe ôfe bitu. A ye tabe fili tañe ngume mbu, mfaʼa ya ve émien asu nda jé a ve minga a ndôme luk avak.
Be nji yiane nyoñ akoʼo môt a koʼo de fôn éban, amu nalé a ne na ba dibe nye mezen a yiane nyiñe me.
Nge mone Israélite a wube môte wua ya bôte ya si jé a veñesane nye ôlo nge kuane nye, ba yiane wôé nye. Nalé mia ye findi abé e zañe jenan.
Tabaʼan ntyel a mejô me zam : bômbaʼan évevé ya bo miñyeʼelan mise me nga ve betuni, Belévit, mmie ba yiane kalane mia.  
Mi simesaʼan e jame Nti, e Zambe wônan, a nga bo Miriam, éyoñ mi nga wulu zen , e nkôlan yʼEjipte.
Nge wo kôlé monyoñe jôm éziñ, te nyiin e nda jé a nyoñ éban éziñ. 
Tebeʼe atan, a môt wo te kôlé jôm a ye zuu wo éban atan. 
Nge môt ate a ne nzôzoé , ébane jé ja ye bo te bômbô wo mo; éyoñ ô nyoñeya éban, 
wo ye bulane nye je éyoñe jôp da dim, éyoñe te a ye vute je nyô a ke ôyo. Emien a ye fe ve wo akéva a Nti, e Zambe wôé, a ye yene na ô boya mbamba jam.
Te kpweʼele mbo ésaé a nʼazoé nge éngôngo, toʼo a ne wua ya bobenyoñ, nge wua ya mintabe mia be be mi too e si jôé. 
Wo ye ve nye maʼane mé ya môs te na jôp é dim; amu a ne nzôzoé a bili nkômban ya nyoñe maʼan mete te yange. Nge a somane wo e be Nti, wo ye nyoñe mekua yʼabé.
Bebiaé ba ye bo te wu amu abé bon be nga bo, nalé fe bon ba ye bo te wu amu abé bebiaé be nga bo; môt ase a ye wôéban vʼamu abé dé émien.
Te vañe kpwé ntabe nge monenyui ajô, a te nyoñe ngômesane nkus éban. 
Wo ye simesane na ô mbe ôlo Ejipte, a na, Nti, e Zambe wôé, a nga kôté wo wé; ajô te ma ve wo abendé di na ô bo de.
Eyoñ wo ye kôane bidi ya afube dôé a vuane mimbom mi nlisi afube dôé, te beta bulane ke toʼé mie: amu mia ye bo asu ntabe , monenyui a nkus, nalé Nti, e Zambe wôé, a ye botane wo e jam ése mo môé ma ye bo. 
Eyoñ wo ye kolé beôlivié bôé, wo ye bo te kolé mebukaʼa; me ne asu ntabe . 
Eyoñ wo ye kolé bibuma ya afube ndiʼi woone dôé, wo ye bo te kolé bisanté bia liʼi, amu bi ne asu ntabe , monenyui a nkus. 
Wo ye simesane na ô mbe ôlo e si yʼEjipte; ajô te ma ve wo abendé di na ô bo de.
Nge bone bʼIsraél bebaé be maneya bo ntañete a zu e nda mejô na be kobô be ajô te, nge wua a kabe a nyô mbok a ku, 
nge ba tyiʼi na nyô a ku a yiane bibane minkasa tañ éziñ, ntyiʼi mejô a ye bo na, be buti nye si émien a too, a ba ye bibi nye minkasa abim da yian étome jé. 
Ve minkasa mite mi nji yiane lôte mewôm menyin; nge ba lôte tañ éte, nalé a za sili monyoñe wôé si e mise môé.
Wo ye bo te dibe nnôme nyak anyu éyoñ a wulu e fese yôp.
Nge bobenyañ bebaé be too vôme wua, éyoñe te wua yʼété a wu teke liʼi mon, nkus ô nji yiane luʼu môt a nji bo môte ya nda bôte nnôm. Monyañe nnôm nye a yiane bo e jam a yiane bo e mfaʼa wé na a luʼu nye. 
E mon ôsu a ye taté biaé a ye bo e mona môt a nga wu, nalé jôé dé da ye ke ôsu a tabe Israél été. 
Nge môt ate a nji kômbô luʼu nga monyañ ate, éyoñe te nga monyañ ate a ye bete mbé a ke e be bemvendé a jô na: Monyañe nnôme wom a bene bo jam a yiane bo mfaʼa wome na a, luʼu ma a bete jôé monyañ Israél été. 
Bemvendé ba ye loone nye a kobô nye. Nge a ke ôsu a ben a jôʼô na: Me nji kômbô luʼu nye, 
éyoñe te nga monyañ a ye zu nye bebé bemvendé be too, a vaa nye silifas abo a tui nye menden asu a jô na: Avale di nde ba ye bo nyô a nji kômbô lôñ e nda monyañ. 
A éyôlé ba ye loone nye Israél été é ne na: E nda môt be nga vaa ékôndé.
Nge befam bebaé ba juan a nga môte wua yʼété a zu bebé a kôté nnôm e bikuta bi môte ya yat, nge a same wo a bi e môte baa nnôm ba juan e biôm bi fam, 
wo ye bo te ko minga ate éngôngo; wo ye tyiʼi nyʼakule wo.
Wo ye bo te bi bityé ba veʼe biôme kop mevale mebaé: atyi e nʼanen a di e ne tyôtyoé. 
Avale te fe wo ye bo te bi mevale mʼavek mebaé di e nʼanen a di e ne tyôtyoé. 
Wo ye bi étyé ba veʼe je é too avale da yian a zôsôôô, nalé fe ôveʼe wo yian a zôsôôô, nalé melu môé ma ye bo ayap e si Nti, e Zambe wôé, a ve wo. 
Amu môt ase a bo nalé, nyô ase a bo mvô, a ne mbia jôm e be Nti, e Zambe wôé.
Simesaʼane jam Amalék a nga bo wo e zen , éyoñ ô nga kôlô Ejipte.  
Ane a nga zu tôbane wo e zen a tyiʼi e nkane bita wôé ô nga tele mvus e zañ, ba bese be nga zu ba woñe mvuse valé ô teʼeya, amu a nji ke ko Zambe woñ.  
Eyoñe Nti, e Zambe wôé, a maneya kôté wo e be besiñe bôé bese ba bômane wo, a ye ve wo awoʼon e si a ve wo é bo énjôé, wo ye jiane Beamalésite avale ya na môt éziñ a ye bo te beta simesane be e si nyô: ô bo te vuane jame te.
Eyoñ ô nyineya e si Nti, e Zambe wôé, a ve wo ngap, éyoñ wo ye nyoñe je a tabʼété, 
wo ye nyoñe bembômô ya bibuma bise wo ye nyoñe si, e vôme Nti, e Zambe wôé, a ve wo, wo ye futi bie e mone nkoé été a ke e vôme Nti, e Zambe wôé, a ye tobe na jôé dé e tabe. 
Wo ye ke e be ntuni a bo bisaé melu mete a jô nye na: Ma kate Nti, e Zambe wôé, e môse wuna na: Me nyiineya e si Nti a nga kane betate ngana na, a ye ve bia. 
Eyoñe te ntuni a ye nyoñe mone nkoé bibuma e mo môé ôsu ya ataʼa metunaʼa Nti, e Zambe wôé. 
Wo ye ke nkobô ôsu asu Nti, e Zambe wôé na: Esaa wom a mbe monʼAramééñ te ngum étabaʼa; ane a nga siliki Ejipte a bili bôte tyôtyoé a tabe wé; a too wé, nde a nga bo beta ayoñ e too ngu a abui. 
Ane bôte yʼEjipte be nga kpweʼele bia, be nga tibili a bo bia alo e ne bitune melo. 
Ane bi nga yôn e be Nti, e Zamba bʼésaa bangan. Ane Nti a nga wôʼô tyiñe jangan a yen étibelaʼa jangan, njuʼu wongan a éngôngole jangan. 
Nde a nga vaa bia Ejipte a éwôlô akule wo a wo ô ne nsaman, a beta angôndô, a mendem a bitua bi mam. 
Ane a nga zuu bia e vôme nyô a ve bia si nyôna, si menyañ a wôé bia len. 
Ajô te ma nyô, me soya bembômô ya si ô nga ve ma a Nti! Wo ye bôé bie asu be Nti, e Zambe wôé, a wo ye kute meboñe si asu Nti, e Zambe wôé. 
Eyoñe te wo ye vak, mia mone Lévite a ntabe wo ye bo be wo, amu akum ese Nti, e Zambe wôé, a veya wo, womien a nda jôé.
Eyoñ ô maneya vaa ngabʼawômô ése ya biôm ô biya, e mbu lale, mbu ya ngab awômô, wo ye ve nye mone Lévite, ntabe , monenyui a nkus; ba ye di a jaé e vôm ô too. 
Wo ye jô asu Nti, e Zambe wôé na: Me maneya vaa jôm é ne ntelan étyi e nda jam a ve je mone Lévite, ntabe , monenyui a nkus, avale mebendé ô nga ve ma ma jô; me nji ke tyam nge vuan abendé da ya mebendé môé. 
Me nji ke di jôm yʼété éyoñ me nga bili awu, nge vaa jôm yʼété a belane je mbelan ô ne mvin, a me nji ve jôm yʼété éyoñ yʼawu: me boya tyiñe Nti, e Zambe wom mewôk, me boya avale mebendé mese ô nga ve ma ma jô. 
Ajô te tame vitibi e mfaʼa étabaʼa jôé é nʼétyi é né, ô too yôb été, a botan ayoñe bôte dôé Israél, a si ô nga ve bia avale ô nga kane bʼésaa bangane ngana, e si menyañ a wôé bia len.
Den, Nti, e Zambe wôé, a bendé wo na, ô bo minjôan a memvinda mese ma; wo ye baʼale me a bo me a nleme wôé ôse a ényiñe jôé ése. 
Den nye ô boya Nti a ve wo ngakaʼa na, a ye bo e Zambe wôé, nalé wo ye wulu e mezene mé, a baʼale minjôane mié, mebendé mé a memvinda mé, a nalé wo ye ve tyiñe jé mewôk; 
a den, Nti a boya wo ô ve nye ngakaʼa na: Wo ye bo ayoñe bôt e ne asu dé émien, avale a nga jô wo, a na wo ye baʼale mebendé mé mese,  
nalé a ye bete wo yôp ézezañe ya meyoñ mese a nga té, mfaʼa ya duma, mbamba jôé, éjijin, a nalé ate wo ye bo ayoñe bôt e nʼétyi asu Nti, e Zambe wôé, aval a nga jô wo.
Ane Môze a bemvendé yʼIsraél be nga ve bôt abendé na: Baʼalaʼane mebendé mese ma ve mia e môse wu.
E môs mia ye dañe Yordan a nyiin e si Nti, e Zambe wôé, a ve wo, wo ye telé beta mekok a dube me fem. 
Wo ye tili mejô mese ya atiñe di été yôp éyoñ ô dañeya Yordan, a nyiin e si Nti, e Zambe wôé, a ve wo, si menyañ a wôé bia len, avale Nti, e Zambe bʼésoo a nga jô wo. 
Eyoñ mi dañeya Yordan, mia ye telé mekoʼo ma ve mia e môse wu na, mi telé e nkôl Ebale yôp, a woʼo me fem. 
Wo ye lôñe Nti, e Zambe wôé ataʼa metunaʼa valé, ataʼa metunaʼa mekok , mekok ékpwelé étyé é nji ke nnambe; 
wo ye lôñ ataʼa metunaʼa Nti, e Zambe wôé ate a mekok me nji bo mbaan. Wo ye ve Nti, e Zambe wôé, mimvean ba diʼi ngumba ataʼa metunaʼa te yôp; 
wo ye fe ve mimvean ba diʼi asu nlatane ngbwa, a wo ye di valé a vak e mise me Nti, e Zambe wôé. 
Wo ye tili mejô mese yʼatiñe di e mekoʼo mete yôp, a kpwelé me avale môt a ne yeme lañ.
Ane Môze a betuni Belévit be nga kobô Israél ase a jô na: A Israél, tabeʼe évô a vôʼôlô! Den ô ntoo ayoñe bôte Nti, e Zambe wôé. 
Ajô te wo ye ve tyiñe Nti, e Zambe wôé mewôk, a bo fe mebendé mé a minjôane mié ma ve wo e môse wu.
Môse te ôbien, Môze a nga ve bôt abendé di na: 
Éyoñe mi dañeya Yordan, Siméon, Yuda, Lévi, Isakar, Yôsep a Bényamin ba ye tebe e nkôle Garizim asu ya botane bôt, 
wôna Ruben, Gad, Azér, Zabuloñ, Dañ, a Néftali ba ye tebe e nkôl Ebal asu ya tote bifia biyoʼé. 
Bone be Lévi ba ye nyoñe nkobô a jô Israél tyiñ ôyabe yôbe na:
Biyoʼé a môt ase a bo ngunemelan , ngʼéveʼelaʼa é ne mboon a nyeman ékpwembé é too mbia jôm e mise me Nti, é too ésaé ya mo me nlui biôm, a telé je vôm a ne asoé! A bôte bese ba ye jô na Amen!
Biyoʼé a môt a biasé ésaa nge nyia! A bôt bese ba ye jô na Amen!
Biyoʼé a môt a señele akôn da liti nnéa sii monyañ! a bôte bese ba ye jô na Amen!
Biyoʼé a môt a bo ndindime na ô kobe zen ! A bôte bese ba ye jô na Amen!
Biyoʼé a môt a tyiʼi ajô ntabe , monenyui a nkus ékotekot! A bôte bese ba ye jô na Amen!
Biyoʼé a môt a jôʼôbô minga ésaa, amu a kuliya soé ésaa amu a beteya jôm ésaa a vute nyô a liti foʼo na a yeneya soé ésaa, a sameleya soé ésaa atan! a bôte bese ba ye jô na Amen!
Biyoʼé a môt a jôʼôbô tit éziñ! A bôte bese ba ye jô na Amen!
Biyoʼé a môt a jôʼôbô kale jé, ngon ésaa nge ngone nyia! A bôte bese ba ye jô na Amen!
Biyoʼé a môt a jôʼôbô ntyi minga! A bôte bese ba ye jô na Amen!
Biyoʼé a môt a bibi môte ba nye be too asoé! A bôte bese ba ye jô na Amen!
Biyoʼé a môt a nyoñe mvean éziñ asu ya kuli metyi me môt a ne te bijô! A bôte bese ba ye jô na Amen!
Biyoʼé a môt a nji jalé mejô ya atiñe di a bo me! A bôte bese ba ye jô na Amen!
Nge wo tuʼa bo tyiñe Nti, e Zambe wôé mewôk éyoñ wo baʼale a bo mebendé mé mese ma ve wo e môse wu, Nti, e Zambe wôé, a ye ve wo ô dañe meyoñ mese ya si. 
Tame yen bibotane bise bia ye zu a kui be wo, nge wo bo tyiñe Nti, e Zambe wôé mewôk.
Wo ye nyoñ ébotan e tison a e nlame mvus. 
Bone bôé a mintômba miôé, Nti a ye botane bie. 
A ye jalé bibuma e bone minkoé bôé a avut e mimbeʼe miôé été. 
A ye botane wo éyoñ wo nyiin a éyoñ wo kui atan.  
Eyoñe besiñ ba ye zu wosane wo, Nti a ye bo na ô dañe be. Nge ba so bese zene jia, ba ye tube wo be nyoñe mezene mefe zamgbwa. 
Nti, e Zambe wôé, a ye kamane jôm ése wo ye kôan e mengune môé été, mam mese wo ye bo a ye bo na me ke ôsu, ya a ye jalé wo a mbamba be mam e si a ye ve wo. 
Nti a ye telé wo ô bo ayoñe bôte dé é nʼétyi, avale a nga kane wo de ngana, éyoñ wo ye baʼale mebendé me Nti, e Zambe wôé a wulu e mezene mé été. 
Meyoñ mevoʼo mese ya si ma ye yene na ô ne ntelan ya bo Nti ésaé a ba ye ko wo woñ.
Nti a ye jalé wo a mefok éyoñ a ye fôlô mvoñe bôte jôé, mimbam biyeme miôé a biôm wo bé e si Nti a nga kane bʼésoo ngana na a ye ve be. 
Nti a ye dii wo mbamba édima jôme jé nje é ne yôp a lôme si jôé mveñ éyoñ ja yian, a botane ésaé ya mo môé; wo ye ve meyoñ abui biôm ékôla, ve wo wo ye bo te nyoñe jôm ékôla. 
Nti a ye bo wo nlô saa ke njem, wo ye bo éyoñ ése ve yôp a tekʼéyoñ wo ye sise si, nge wo bo mebendé me Nti, e Zambe wôé, mme ma ve wo den mewôk, éyoñ wo ye baʼale me a bo me, 
a bo te liʼi mebendé mese ma ve mia den nge mbo nnôm nge mbo ngal, a viane lat a bezambe befe a kañe be.
Ve nge wo bo te ve tyiñe Nti, e Zambe wôé mewôk, nge wo bo te baʼale a bo te bo mebendé mé mese a minjôane mié mise ma ve wo den, tame yene biyoʼé bise bia ye zu be wo a kui be wo:
Wo ye yoʼoban e tison, a yoʼobane fe e nlame mvus.
Mone nkoé wôé a mbeʼe wôé bia ye bo biyoʼé. 
Biyoʼé bia ye nnambe bone bôé, bidi ya mefube môé, benyaʼa bôé a mintômba miôé. 
Nyian été wôé a nkuan atane wôé bia ye bo biyoʼé.
Nti a ye yoʼé wo, a futi éndeñelaʼa a nzametan e jam ese wo bo été, akekui wo ye tyamban a kui fe wo ye jiʼa wu, amu ésase ya mimboone miôé, a amu ô liʼiya ma.
Nti a ye lôme wo ébubua ôkon akekui a jianeya wo e si wo ye nyiin a nyoñ. 
Nti a ye bibi wo a awu, a tite metyi, a bibubua, a ndiʼane nduan, a mfum a mieñgele a mbun, biôm bite bise bia ye tôñe wo akekui wo ye wu. 
E nlô wôé, yôp da ye bo mvot a e mebo môé si, si ja ye bo étyé.
E mveñe Nti a ye lôme si jôé ja ye bo mbuluk a asup: biôme bite bia ye sise be wo bi soʼo yôp akekui wo ye jañ.
Nti a ye bo na ô tube besiñe bôé; wo ye wulu zene jia éyoñ wo ke wosane be; vʼéyoñ wo ye tup ôsu viap, wo ye nyoñe mezene zamgbwa; meyoñ mese ya si ma ye ko woñ éyoñ ba ye yene jam da ye kui be wo. 
Mbime wôé wo ye bo bidi bi anon ese ya yôp a betite ya si; a teke môt a ye ndeñele be.
Nti a ye bôme wo a môte yʼEjipte, a bityel, a mintyañ, a nyôle ja yaʼan, teke na wo ye bo nguleya bo mvoʼé . 
Nti a ye bôme wo a nsoʼon étyi, a ndim, a ndimelane fek, 
a wo ye bôbe biôm e zañe môs avalʼane ndindim wo bôp e dibi été, mefeʼe môé ma ye bo te tabe a kʼôsu, ba ye tibili wo môse mise, a môse mise wo ye bo te bi jôm, a teke môt a ye zu volô wo.
Wo ye bi atiñ aluk, a môte mfe a ye viane bômbô minga ate; wo ye lôñe nda , ve môte mfe a ye tabʼété. Wo ye bé afube ndiʼi woon, ve wo ye bo te yene mvaé yʼété. 
Ba ye tyiʼi nnôme nyaʼa wôé mise môé me lôô, ve wo ye bo te di nye; ba ye wube éjakase jôé ôsu viôé ve ba ye bo te bulane wo nye; ba ye ve besiñe bôé e bone mimbame biyeme bôé, a teke môt a ye zu volô wo. 
Ba ye kalane bendômane bôé a bengone bôé e bʼayoñ afe, mise môé ma ye yene jame te a kuli milik e ngume môs a yange be, ve wo ye tabe te jame ya bo. 
Ayoñe bôt ô nji tame yem da ye di bibuma ya si jôé a bibuma yʼésaé jôé, ve môs ôse ba ye tibili wo a fite wo. 
E jame wo ye yen e bobaʼane mise môé été da ye bo wo ô soʼo étyi.
Nti a ye bibi wo e meboñ a e mimbien a mot me se nguleya yet, ataté abo si a kui e nlô yôp, ase a ye bo ve mote mot. 
Nti a ye bo na ô wulu, womien a njô bôte wôé wo ye telé, a ke minkôm e bʼayoñ ô nji tame yem, womien, toʼo na bʼésoo. 
A wo ye bo jôme ya kute kôp, nkana a ôsone ya meyoñ mese Nti a ye kee mia minkôm.
Wo ye kee mvoñ abui afube dôé, ve wo ye kôane tyôtyoé, amu bitandak bia ye mane di je. 
Wo ye bé mefube mindiʼi mi woon, ve wo ye bo te nyu woon, nge kolé bibuma, amu bikukum bia ye mane di bie. 
Wo ye bi mefube mʼôlivié e si jôé ése, ve wo ye bo te wobane mbon yʼété, amu bibuma bi ôlive bia ye mane ku bi too biyoé. 
Wo ye biaé bobefam a bobebinga, ve baa ye ke bo émbôé amu ba ye ke minkôm. 
Bitandak bia ye mane yian e bilé bise a e bibuma ya si jôé.
Ntabe wo ye tabe e zañe jôé wo ye beteban éyoñ ése a dañe wo, ve wo wo ye dañe silibane si éyoñ ése; 
ntabe te wo ye bi jôme ya kôlé wo, ve wo wo ye bo te bi jôme ya kôlé nye; nye a ye bo nlô, ve wo wo ye bo njem.
Biyoʼé bite bise bia ye zu be wo, bia ye tôñe wo a koone wo akekui wo ye jañ, amu ô nji bo tyiñe Nti, e Zambe wôé mewôk, asu ya baʼale mebendé a minjôan a ve wo. 
Biyoʼé bite bia ye bo éyoñ ése asu dôé a mvoñe bôte jôé ane mendem a bitua bi mam.
Amu ô nji bo Nti, e Zambe wôé ésaé a mevak a mbamba nlem éyoñ ô nga bili mam mese me too wo abui abui. 
Ajô te wo ye bo besiñe bôé Nti a ye lôm be wosane wo ésaé e zaé été, évé été, e soé été, e njembane mam mese été. Nti a ye beté éboñeté étyé e tyiñe jôé, akekui a boya wo na ô jañ. 
Nti a ye telé ayoñ e wosane wo, e soʼo ôyap, e susuʼa minné ya si; ayoñe te da ye silane wo yôp avalʼane ndôé a wo ye bo te wôʼô nkobô yʼayoñe te, 
amu ayoñe te e ne ayoʼo ayok, a da ye bo te semé nnôme môt, nge ko mongô éngôngo. 
Ayoñe te da ye di biyeme ya mimbame miôé a bibuma ya si jôé, akekui ô jañeya; da ye bo te liʼi wo fôn, nge woon a ne mfefé, nge mbon, nge mone ya benyaʼa bôé, nge mone ya mintômba a bikela biôé, akekui e boya wo na ô wu. 
Da ye dili wo bita e vôm ase wo ye tabe akekui e beta mimfine mekok mi ne ngu ô too mie ndi e si jôé ése mi maneya ku; ayoñe te da ye bômane wo bita e vôm ase wo ye tabe, e si ése Nti, e Zambe wôé, a ve wo.
Ôlun a e njuʼu été mbie nsiñe wôé a ye toé wo, wo ye di bibuma ya miñya miôé: minsône ya bobefame bôé a mi ya bobebinga bôé Nti a nga ve wo. 
E fame ya be mia ja dañe wôʼô mam angôndô a é dañeya bili atek a ye yene monyañ mbia be mis, avale te fe a ye yene minga wé a bone bé a nga bo te wôé, 
amu a za ve môte wua yʼété minsône mi bone bé mi ne nye bidi, amu a nji bi jôm éfe, nté njuk a ôlun bi ngenan, mbie nsiñe wôé a ye wua wo été, e vôm ase wo ye tabe. 
Avale te fe minga ya be mia a dañe nyanga a avoé a ye bo. Amu avoé dé a nyanga jé a nji bo nguleya telé abo si dé e si, vʼa ye yene nnôm, monafame wé a monaminga wé mbia be mis, 
nalé fe jôm ja ye so be nye, bon a nga biaé, amu njembane mam mese, nde a ye veñesane be bidi bié asoé e zañe njuk a ôlun mbie nsiñe wôé a ye wua wo été e vôm wo ye tabe.
Nge wo bo te baʼale a bo mejô mese ya atiñe di, me ne ntilan e kalate nyô été, nge wo bo te ko étôtok a angônda jôé ate woñ: Nti, e Zambe wôé, 
wôna Nti a ye bibi wo ébubua mbiban, womien a mvoñe bôte jôé a zene ya beta bibubua bi ne te man, mbia bʼakon be ne te man. 
A ye zuu wo bibubua bi akone yʼEjipte bi nga bo wo na ô fôʼôban: bibubua bi akone bite bia ye timbi a wo. 
Nti a ye fe zuu wo mevale mʼakon mese a bibubua bi nji bo ntilan e kalate metiñe nyô été akekui wo ye jañ. 
Eyoñ mi maneya fôé ane ateté ya yôp, mia ye liʼi ve tyôtyoé, amu ô nji bo tyiñe Nti, e Zambe wôé mewôk.
Avale Nti a nga yen avaʼa ya bo mia mvaé a fôlô mia, avale te a ye yene mvaé ya wôé mia a jiane mia; a ba ye vaa mia e si wo ye nyoñ a ngu. 
Nti a ye mialane mia e meyoñ mese été, ataté akuʼu si di a kui di avok, a e wé, wo ye kañe bezambe befe mbe toʼo wo, toʼo bʼésoo be nji ke tame yem: bezambe be ne bilé a mekok . 
Wo ye bo te tabe mvoʼé e zañe meyoñ mete a wo ye bo te bi e vôme abo si dôé e ne woʼon. Nti a ye bo na nleme wôé ô vuñ, e mise môé me kuli milik, ényiñe jôé é tôbane njuk. 
Enyiñe jôé ja ye bo ane ji é tyele yôp ôsu viôé, wo ye ko woñ alu ba môs , wo ye bi bisô a ényiñe jôé, 
wo ye jô mametyé na: Ngoʼé nge ngôʼé ke nyô! a wo ye jô mamengôʼé na: Ngoʼé nge mametyé ke ma! Amu woñ ya nleme wôé, a e mam wo ye yen me bobaʼane wo mis été. 
A Nti a ye kee wo Ejipte e besitima été, a wo ye wulu e zene me nga jô wo na: Wo ye bo te beta yene je! E wé, mia ye kuane miabebien e be besiñe benan avalʼane belo a bebo bisaé be binga; a teke môt a ye kôté mia.
Ane Môze a nga sulan Israél ase a jô na: Mi nga yen e mam mese Nti a nga bo e mise menan été, e si yʼEjipte e mfaʼa Faraoñ, bebo bisaé bé bese, a e si jé ése, 
e beta meveʼele mise menan me nga yen, mendem mete, a beta bitua bi mam bite. 
Vʼa kui môse wu, Nti a nji ve mia nleme ya yem, mise ya yen, melo ya wôk. 
Me nga wulu mia mimbu mewôm menyin e nkôte si; mengômesane menan me nji bo mintuk e nyôle jenan, a silifase wôé a nji sibi e abo dôé; 
mi nji di belet, mi nji nyu woon nge bilam bi ne ngu, amu mi yeme na me ne Nti, e Zambe wônan.
Eyoñ mi kuiya e vôme nyô; Sihoñ njô bôte ya Hesboñ, a Og njô bôte ya Basañ, be nga zu tôbane bia na be wosane bia, ve bi nga bôme be. 
Bi nga nyoñe si jap a ve je mvôʼô Ruben, Gad a éfas ayoñe Manasé. 
Ajô te mia ye baʼale mejô yʼélate ji a bo me, nalé mam mia ye bo ma ye ke ôsu.
Mi tele asu Nti, e Zambe wônan, e môse wu, mia bese, bivete bienan, meyoñe menan, bemvendé benan, minlô ya minsamba mewosane mienan, befam bese yʼIsraél, 
bone benan, binga benan a ntabe ô too e zañe ya minkane mienan, ataté môt a tyaé wo njaʼa a kui nyô a laé wo mendim, 
wo zu nyiin élate Nti, e Zambe wôé a bo a wo e môse wu, 
nalé a ye telé wo ô bo ayoñe dé e môse wu, a na Emien a bo e Zambe wôé, avale a nga jô wo, a avale a nga kane bʼésoo ngana: Abraham, Izak a Yakob. 
Sake vʼa mia étam ma bo élate ji a nkanane ngana, 
ve a ba be ne ézezañe jangan vana den, asu be Nti, e Zambe wongan, a ba be nji bo vana den ézezañe jangan.
Miabebien mia yem ane bi nga too e si yʼEjipte, a ane bi nga lôt e zañe meyoñ bi nga tulan été. 
Mi nga yene mbia bengunemelan ya meyoñe mete ma kañ: bengunemelan be ne mboon a bilé nge a mekok , a argent nge a or. 
Ajô te be boʼo te koone be mia: fam nge minga ngʼabume bôt, ngʼayoñ mbie nlem wo liʼi Nti, e Zambe wongane den a ke kañe bezambe ya meyoñ mete. Be boʼo te koone be mia ndi élé éziñ wo kui nsu ô nʼayô.  
Môt éziñ a boʼo te bo na nge a mane wôʼô mejô ya ngana nyô, a duʼu émien e nlem été a jô na: Mvoʼé ja ye bo be ma, toʼo na ma tôñe minkômban ya nleme wom mia ndeñele ma éyoñ ése, éyoñe nsoʼone bilam wo bundan a évé. 
Nti aa ye ke jamé nye, vʼayaa a abane Nti bia ye yôñ be môt ate; biyoʼé bise bi ne ntilan e kalate nyô bia ye tabe be nye, a Nti a ye tyame jôé dé e jôbe si. 
Nti a ye kandé nye a meyoñe mese yʼIsraél asu bidime bié, avale biyoʼé bise yʼélat e ne ntilan e kalate metiñe nyô bi né.
E miaé mi bôt mia zu, e bone benan ba ye tebe e mvuse jenan, a e nneñ a ye so si é nʼôyap, éyoñ ba ye yene bibubua ya si nyô a akone Nti a ye lôme je, 
éyoñ ba yene nduan awusa, nku a ndiʼan si ése ja dik teke liʼi mvoñ éziñ, nge bibuma, nge éloʼo éziñ ja faa, éfunan vʼane Sodom a Gômor, Adma a Sebôyim, mbe Nti a nga bulekan ayaa dé été a ñwôʼan abé wé été, 
meyoñ mese ma ye jô na: Amu jé Nti a boya si nyô avale di? Amu jé ayôñe ya beta ayaa nyô? 
Eyoñe te éyalan ja ye bo na: Amu be nga liʼi élate Nti, e Zambe bʼésaa a nga bo a be éyoñ a nga vaa be si yʼEjipte; 
amu be nga ke kañe bezambe befe a kute be meboñe si, bezambe mbe bete be nji tame yem a mbe Nti a nji ve be ane ngap. 
Ajô te ayaa Zambe e nga kalane si éte ane nduan, a a nga zuu je biyoʼé bise bi ne ntilane kalate nyô été. 
Nalé fe Nti a nga vaa be si jap a ngu, a beta ayaa, a beta ôlun, nde a nga wua be e si fe, avale mi lôô môse wu.
Minsolan mi mam mi ne e jôme Nti, e Zambe wongan a yem; minkulan mi mam ki mi ne émiangan, a mi bone bangan a kui nnôm éto, nalé bia ye bo mejô mese ya atiñe di.
Eyoñe mejô mana ma ye tôébane be wo, bibotan a biyoʼé ma telé ôsu viôé, nge wo nyoñe bie nya nyoñane nleme wôé été, e zañe meyoñ mese Nti, e Zambe wôé, a kee wo, 
nge wo bulane be Nti, e Zambe wôé, a nge wo bo tyiñe jé mewôk a e nleme wôé ôse, a ényiñe jôé ése, womien a bone bôé, avalʼane mam mese ma bendé wo môse wu me né, 
éyoñe te Nti, e Zambe wôé, a ye soo wo e minkôme miôé a ko wo éngôngo, a a ye beta kôane wo e zañe meyoñ mese Nti, e Zambe wôé, a ye mialane wo. 
Toʼo na ô nga ke minkôm e susuʼa si, Nti, e Zambe wôé, a ye soo wo wé a e nne a ye nyoñe wo wé. 
Nti, e Zambe wôé, a ye beta zuu wo e si é mbe nyô bʼésoo; a ye bo wo mvaé a fôlô wo a dañe bʼésoo. 
Nti, e Zambe wôé, a ye tyiʼi atyele ya nleme wôé a di ya nleme mvoñe bôte jôé, éyoñe te wo ye nyeʼe Nti, e Zambe wôé, a nleme wôé ôse a ényiñe jôé ése a nalé ate wo ye nyiñ.
Nti, e Zambe wôé, a ye kute biyoʼé bite bise e be besiñe bôé, e be ba ba siñe wo a kpweʼele wo. 
A wo ye beta bulan, wo ye bo tyiñe Nti mewôk a bo mebendé mese ma ve wo dene ma. 
Nti, e Zambe wôé, a ye jalé wo a mbamba be mam, a bo na ésaé ya mo môé é ke ôsu: bone bôé, biyeme biôé, ésaé jôé ya mefup, amu Nti a ye beta vak a mvaé jôé avale a mbe a vaʼak a mvaé bʼésoo, 
éyoñ wo ye bo tyiñe jé mewôk a baʼale mebendé mé, minjôane mié mi ne ntilan e kalate metiñe nyô, éyoñ wo ye bulan e be Nti, e Zambe wôé a e nleme wôé ôse a ényiñe jôé ése.
Yeme na, abendé ma ve wo dene di e nji ke dañe ngule jôé nge ayaé avale ô se nguleya jibi.  
Abendé te e nji ke bo e yôp ane ô ne jô na: Za a ye bete yôp asu dangan a soo bia de na bi wôʼô de, nalé bia ye bo ane da jô? 
Abendé te e nji ke bo e mañe yat ane wo ye sili na: Za a ye ke e mañe yat asu dangan a soo bia de a lañe bia de bi wôk, nalé bia ye bo avale da jô? 
Ve yeme na, nkobô te ô ne bebé be wo, anyu dôé été, e nleme wôé été, nalé wo ye bo ane wo jô.
Tame yen, me teléya wo ôsu viôé den ényiñ a mvaé, awu a abé . 
Amu ma bendé wo dene na, ô nyeʼe Nti, e Zambe wôé, a wulu mezene mé été, a baʼale mebendé mé, minjôane mié a memvinda mé, éyoñe te wo ye nyiñ a fôé, a e Nti, e Zambe wôé, a botaʼane wo e si wo zu nyiin, a nyoñe na é bo énjôé. 
Ve nge nleme wôé wo kôñelan, nge ô nji bo mewôk a nge wo tindibane a kute bezambe befe meboñe si a kañe be, 
ma kate mia dene na, mia ye wu, a melu menan maa ye ke bo ayap e si wo zu nyiin éyoñ ô dañeya Yordan. 
Den, ma nyoñe bengaa be ne wo ngame yat: yôp a si; me teléya ôsu vôé, ényiñ a awu, bibotan a biyoʼé. Tobôk ényiñ, nalé wo ye nyiñ, womien a e mvoñe bôte jôé, 
asu ya nyeʼe Nti, e Zambe wôé a, asu ya bo tyiñe jé mewôk a timbi a Nye: nye a nʼényiñe jôé a Nye a ye bo melu môé ayap, éyoñe te wo ye tabe e si Nti a nga kane ngana na a ye ve bʼésoo: Abraham, Izak a Yakob.
Ane Môze a nga ke kat Israél ase mejô mete; 
a nga jô be na: Den, me kuiya mimbu ntet a mewôm mebaé. Me nji fe bo nguleya wulu mia, a Nti a nga jô me na: Woo ye dañe Yordane nyô. 
Nti, e Zambe wôé, Emien a ye ke wo ôsu a bôé meyoñ mete ôsu viôé, a wo ye wôlé be biôm. Yasua fe a ye ke wo ôsu, avale Nti a nga jô. 
Avale Nti a nga bo Sihoñ a Og, bejô bôte Beamorééñ a si jap a nga mane tyam, avale te fe a ye bo meyoñ mete. 
Nti a ye ve mia me, mia ye bo be ane mebendé ma tili mia môse wu ma jô. 
Boʼone ngu a ayoʼo minlem! Te koone woñ nge fôʼôban asu dap: amu Nti, e Zambe wôé, Emien a ye wulu wo, A ye bo te jôʼé wo nge vuane wo.
Ane Môze a nga loone Yasua, a jô nye Israél ase a too na: Boʼo ngu a ayoʼo nlem , amu wo wo ye nyiin a bôte ba e si Nti a nga kane bʼésaa ngana na a ye ve be, wo wo ye bo na e bo foʼo énjap. 
Nti Emien a ye wulu ôsu viôé. Emien a ye tabe e be wo, a ye bo te liʼi wo nge vuane wo: ajô te te ko woñ nge fôʼôban.
Ane Môze a nga tili atiñe te a kalane de betuni, bone be Lévi be nga beʼe éwolo yʼélate Nti a bemvendé yʼIsraél. 
Nde Môze a nga jô be na: Éyoñ mimbu zamgbwa mi lôteya, éyoñe ya njaman memvôla, abôʼô bibem, 
éyoñ Israél ase a ye zu tebe asu Nti, e Zambe wôé, e vôm Emien a ye top, wo ye lañe metiñe ma ôsu Israél ase na be wôʼô me. 
Wo ye sulane bôt: befam, binga, bongô a ntabe mia wô mi too, nalé ba ye wôʼô me a yeʼé ko Nti, e Zambe wônane woñ, a baʼale a bo mejô mese ya metiñe ma. 
A bone bap be ne te yeme me, ba ye me wôk a yéʼé ko Nti, e Zambe wônane woñ e nté ôse mia ye nyiñ e si mia ye nyoñe na, é bo énjenan éyoñ mi dañeya Yordan.
Ane Nti a nga jô Môze na: Tame yen e môse wo ye wu ô ntoo bebé. Loʼone Yasua, mi tebe tetele e nda éndelé bendôbaʼan. Ma ye ve nye mebendé mam. Eyoñe te Môze ba Yasua be nga ke tebe e nda éndelé bendôbaʼan. 
Ane Nti a nga yené e nda éndelé. A too e nsume nkut été; nde nsume nkut ô nga tebe anyiine nda éndelé bendôbaʼan.
Ane Nti a nga jô Môze na: Tame yen ô nga zu wu. A ayoñe bôte di da ye kôlô si a bo bijabô a bezambe bikule ya si ba zu nyiin. Ba ye vuane ma, a tyam élate jam me nga bo a be. 
Môs ôte, ayaa dam da ye yôñe be nyô ane nduan. Ma ye vuane, be a solé be asu dam. Ba ye mineban, abui bidim a ôlun bia ye kui be be. Ba ye jô na: Ye amu e Zambe wongan a nji bo be bia, nde bidime bina bise bia kui be bia? 
A ma ma ye solé asu dam ese môs ôte, amu abé ese be boya, amu be kôñelaneya e be bezambe befe. 
Eyoñe ji, tilaʼan e jia ji a yeʼele je bone bʼIsraél, futiʼi je menyu map, a jia te é bo ma ndeme ya abé ma wôʼô bone bʼIsraél. 
Amu ma ye bo na, ayoñe bôte di e nyiin e si me nga kane bʼésaa ngana na ma ye ve be, e vôme menyañ a wôé bia len; ayoñe bôte te da ye di, da ye jaé, da ye nen abui; éyoñe te da ye kôñelan e be bezambe befe a kañe be, da ye soñe ma me yaa, a tyam élate jam. 
Eyoñ abui bidim a ôlun bia ye kui be be, e jia ji, e mvoñe bôte jé ja ye bo te vuan, ja ye bômbô ane ngaa a ne ayoñe bôte te e ngame yat. Ma yem ntaʼane mame wé, ñwô wo taté yené den, te na me za boʼo na e nyiin e si me nga kane ngana na ma ye ve de. 
Môs ôte, Môze a nga tili jia a yeʼele bone bʼIsraél. 
Ane Nti a nga ve Yasua, e mone Nun, mebendé mé. Nde a nga jô nye na: Boʼo ngu a ayoʼo nlem amu wo wo ye bo na, bone bʼIsraél be nyiin e si me nga kane ngana na ma ye ve be: a mamien ma ye tabe be be.
Eyoñe Môze a nga mane tili bifia ya metiñe mete e kalatʼété a kui amané, 
nde a nga jô Belévit be nga beʼe éwolo yʼélate Nti na: 
Nyoñane kalate metiñe nyô a bôé nye e fefelʼéwolo yʼélate Nti, e Zambe wônan. 
Amu ma yem e nsisime mbenane mame wôé a ñyemelane ya tyiñe jôé. Nge mia bene Nti éyoñ me ngenan me vee ézezañe jenan, abime avé mia ye dañe bo nalé éyoñ me wuya! 
Ajô te sulaʼan bemvendé bese ya meyoñe menan ôsu viam, nalé fe minlô ya minsamba mewosan; ma ye kobô mejô ma na, be wôʼô me a bengaa ma ye nyoñ be tebe be ngame yat, be ne yôp a si. 
Amu ma yeme na, éyoñ me wuya mia ye ndamane miabebien aval e nʼôson, a na, mia ye liʼi e zen me litiya mia; a bidim bia ye kui be mia melu ma zu, éyoñ mia ye bo jam e nʼabé e mise me Nti avale ya tindi Nye na, a wôʼô ôlun amu mboone ya mo menan. 
Ane Môze a nga lañe mejô mese ya jia te, a bo na ékôane bôt ése yʼIsraél é wôʼô me.
Vôʼôlôʼô, a yôp! A ma ye kobô; vôʼôlôʼô mejô yʼanyu dam a si!
Nyemane wom wo lôt ane mveñ, e mimbéane bilé yôp, a miñyeʼelane miam mia mialan ane mfôô mendim e biloʼo ya mefube yôp.
Ma zu yôtane jôé Nti; a bone bʼIsraél, mia fe kañane jôé Nti e Zambe wongan!
Nti a nʼakôm da Kaman. A bo mam angôndô ya mvoʼé , mintyiʼane mié mise mia yian; a ne zôsôôô éyoñ ése a te kʼékotekot. A ne njalan a zôsôôô, a bebela.
Ve mia, ayoñe bôt é nʼabé a te yeme fas, mi soñeya Nti. Ôson a mia! Mi nji beta bo bone bé!
A ayoñe bôt e ne ndumekan a tee fek, ye be ne wulu e mfaʼa Nti avale di? Ye a nji bo ésaa wônan, nyô a nga té mia; nyô a nga bo mia ayoñe dé?
Simesaʼan melu kôa, tame fombane mimbu, ane mi lôteya; silaʼan bʼésoo a minnôm mi bôt, be kañete mia e mam me lôteya.
Eyoñ e Zambe a dañ ôyabe yôp a nga kabe mesi e be bôt, a nga telé minné ya meyoñ , a nga telé ayoñ ese éjôé, ététéa éziñ ya yôbe si,
vʼa nga liʼi Israél asu dé Emien. A nga nyoñ e mvoñe Yakob abume si dé Emien.
Nti a nga koon Israél e nkôte si, ézezañe miñyône betit. A nga nyoñe njuʼu ya baʼale nye, a nga ve nye miñyeʼelan, a nga baʼale nye ane nsoé ya e dise dé.
A mbe be nye ane ndôé ja yele e dumbaʼa dé yôp, a loone bone bé na be yele, nge na, ane ndôé ja ndamé mefabe mé e bone bé yôp, a bi be nge ba ku.
Ya, Nti étam a nga liti ayoñe dé zen , teke mvolane ya zambe mfe.
A nga tooé be e si minkô, a nyii be a bidi ya mefup; a nga kuli wôé ya mekôm amu be, a bo na bilé bi ôlive bi faa e si mekok .
Beyale benyak a mintômba be nga ve be menyañ, bitoñ mintômba, beyôm mintômba be nʼavoñ a beyôm bikela be nga ve be tite ya di; be nga di e fôn ja dañ abeñ, a nyu woon ya mefube mindiʼi map.
Eyoñ a jaéya, nde Yesurun a bene njôan, Israél nye a ne jôé te. éyoñ a maneya vem a nen, ndʼa nga liʼi Zambe e nté wé. A nga samele mbaʼale a nkôté wé.
Bone bʼIsraél be nga bo Nti a wôʼô ôlun, a mboone mam me nʼangôndô, be nga bete nye nlem , a nkañan bezambe bikuu.
Be nga tyiʼi betit asu bitétéa bi nji bo bezambe, a mbie be nji tame yem, e be mimfefé bezambe, bimvame biap bi nji yem.
Yaa, a Israél, wo vuane mbaʼale wôé, nyô a nga biaé wo, wo bi e Zambe a nga ve wo ényiñ éngbwemese!
Eyoñe Nti a nga yen ane bone bé ba kpweʼele nye, aval be mbe njalan a ébiasé,
ndʼa nga jô na: Be se nguleya tabe be ndi! Be nji semé jôm! Ma zu jôʼé kamane be, a ma ye yen jam da ye kui be be.
Be boya na me bo Aban amu bezambe be ne momo, be tindiya ma me yaa, amu bengunemelan; yaa, ma fe ma zu bo be na be bo aban a bôt be nji bo nya ayoñ, ma zu bo na, be yaa a ayoñ e nji bo atyeñ.
Yaa, ayaa dam e kalaneya: da nyiin jaʼana e bidoʼo ya vôme miñwuan mi né; avalʼane nduan, da diʼi bibuma bise ya si, da diʼi a kui minkañe ya minkô.
Ma zu vise be be bo bidim e yôb, a lume be mekoñe mam mese.
Eyoñ ba ye tek a zaé, njuʼan a ayôñ nyô, nge bibubua biʼakon, ma ye lôm ayoʼo betit e be be, nalé fe benyo be bili nsu.
Bôt ba ye wu minjoñ a nkpwaté mekôn, a wu fe menda a woñ. Awu da ye bibi môt ase, bendôman a bengon, minnôm a bongô.
Me nga kômbô jiane be ne meñ, a tyam ôsimesan ya simesane be e si.
Ve me nga ko avoñe na, besiñe bap be za kpweʼele ma, a buni na, bebien mbe be nga dañ Israél bita, a buni fe na, me nji bo jôm été.
Israél a ne ayoñ e ne teke yeme yen; fek é ne be momo.
Nge be too bi ôbe fek, be nga ye yem e vôme mam mese ma ma kee be.
Nge nsiñe wua étam a ne bo na bone bʼIsraél toyini be mate? A na, besiñ bebaé ba titane bone bʼIsraél toyini awôm? Yaa, nge ma, Nti, akôm da kamane be, ma kee be e mo besiñe bap:
ve besiñe bap ba yeme na e zambe a kamane be, a nji bo ane Zambe yʼIsraél.
Ve mfaʼa wop, be nji bo mvaé a dañe bôte ya Sodom a Gômor; bese be ne ane afube ndiʼi woon da wume bibuma bi ndik bi too ayô a nsu ô too été.
Woone wop a ne ane nsule nyo.
E jam ma, Nti me kômesaneya asoé nde di, ane ma ye wosane be,
ma zu kune mamien, a yaʼane be, éyoñe môse ya nkuane wop wo ye kui. A môse bidime te wo zu anaʼana, e môse ya nsilibane si wop ô ntoo bebé.
E nʼété na, Nti a ye tyiʼi bôte bé ajô, asuʼulan ya bebo bisaé bé da ye fôʼô nye éyoñ a ye yene be teke fe ngu, teke vôm ya yeʼebe nge vôme ya bi.
A ye sili be na: bezambe mi nga jeñ asoé be ntoo vé?
Mi nga nyii be a mintyiʼane betit, mi mbe mi vaʼa be woone ya nyu! ngaa ba yené fe na be nyii mia a kamane mia?
Yemane de éyoñe jina na, ma étam me ne nguleya nyii. Zambe mfe a nji bo ve ma. Ma ma wôé a bo fe na môt a nyiñ, ma ma balé meveñ, a yete me! Za a ne nguleya nyii môt e mo mam?
Wo ô too nsamane yôp, ma kan e ngana nyô na: Ane me vee éyoñ ése,
ma jep, a sé nkpwaté mekône wom, me nga samese ñhe fonose jam, ma zu kune mamien e be besiñe bam, a yaʼane ba bese ba vini ma.
Mekoñ mʼélaé mam ma ye sok a metyi a nkpwaté mekône wom wo ye di minsôn. Teke môta mewosan éziñ ya besiñ bam a ye fam; toʼo ba be ne mimbalan nge minkôm, bese ba ye bili.
Meyoñ mese me tame kute ayoñe bôte Nti mefas! Nti a kun awu ya bebo bisaé bé. A ve bôt be ne nye e ngame yate fonos ve a beta telé si jé a ayoñe bôte dé.
Ane Môze a Yasua e mone Nun be nga zu tebe bôt ôsu a kobô mejô mese ya jia ji tyiñe yôp.
Eyoñe Môze a nga mane kobô mejô mese a tele Israél ôsu, 
ndʼa nga jô be na: Semaʼan mejô mese ma yeʼele mia e môse wu na, mi bendé me bone benan, nalé ba ye baʼale a bo mejô mese ya atiñe di. 
Amu mejô mete me nji bo biwôwôlé mejô e be mia; ényiñe jenan nje le, a mejô mete mme ma ye bo mia na, mi bo melu menan ayap e si mia ye nyoñ, éyoñ mi dañeya Yordan.
Môse te ôbien, Nti a nga kobô Môze na: 
Betek e nkôle Abarime wu, e nkôle Nébô, e si ya Môab, zôsôôô a Yérikô; a fombôʼô si ya Kanaan ma ve bone bʼIsraél é bo énjap. 
Wo ye wu e nkô, e vôm wo ye bet, a wo ye wu a ke koone bimvame biôé ane Aron monyoñ a nga wu, e nkôle Hor a ke koone bimvame bié, 
amu mia Aron mi nga bo mbia ékop e mfaʼa wom, bone bʼIsraél be too, éyoñ ajô mendime ya Mériba e nga boban e Kadés, e nkôte si ya Sin; éyoñe te mi nji ke jôʼé étyi jam é yené ézezañe bôt été. 
Ajô te wo ye yen e si ma ve bone bʼIsraél vʼôyap, ve womien woo ye ke nyiin été.
Bibotan bi Môze, môta Zambe, a nga botane bone bʼIsraél valé a ngenane te wu: 
ane a nga jô na: Nti a nga so e nkôle Sinayi. A nga too e nkôle Séyir ane jôp, a nga faé ataté nkôle Parañ. A nga zu be bôte bé ba be betoyini beéngele, a bili metiñ ma faé e mbo nnôme wé.
Yaa, a nyeʼe meyoñ me bôt; mimfufube mié mi ne e wo wé été. Be nga tebe mebo môé si, a ne nyô a kobô e señe jôé.
Môze a nga liti bia atiñ , atiñe te e ne jôme Yakob.
A mbe njô bôte Yesurun. Eyoñe bivete yʼayoñ bia sulan, nalé fe meyoñ yʼIsraél.
Ruben a nyiñik teke wu, a e bôte bé be boʼ abui
e be Yuda a jô na; vôʼôlôʼô a Nti, e tyiñe Yuda, a bulane nye e be bôte bé, a e mo mé me kamaʼane be; a volô wosane nye, e bôt be ne nye e ngame yat!
E be Lévi a jô na: Betumim a Beurime bôé be keya be e be môt a wulu zôsôôô asu dôé, e nye ô nga bôbôlô e Masa, a e nye ô nga ben e mendime ya Mériba.
Nyô a nji yeme kandé bobenyañ, a te yeme bone bé. Amu Belévit ba baʼale e nkobô wôé, a ba baʼale élate jôé
Ba yeʼele Yakob memvinda môé, a yeʼele fe Israél metiñe môé; ba futi e mbon ô ne mvaé e mimbile mi môé môé si, a e mvean ô ne ngumba ataʼa metunaʼa dôé yôp.
Botaʼan e ngule jé, a Nti! Baléʼé angeteñ ba ba wosane wo meveñ, nalé fe di ba ba siñe nye; te ve be nguleya beta kôlô si!
E mfaʼa Bényamin a jô na: E nyô Nti a dañe nyeʼe le, a nji ko jôme woñ e fefele jé; Nti a ve nye vôme ya tabe éyoñ ése, a a too e zañe bitule bié.
E mfaʼa Yôsep a jô na: Nti a ye botane si jé, a mefoʼo môé ya yôp, a mfôô mendim, a ve mendim ma yiane bidoʼo ya si,
a mefoʼo bibuma ya jôp, a mefoʼo ya jôm ja faa ngon ése,
a bembômô ya minkôle mi tabeya a ayap, a mefoʼo ya minkôle mi too nnôm éto,
a mefoʼo ya si a biôm bise bi nʼété. Mvolane ya nyô a too ésaé été ô sisik e nlô Yôsep, e mvom asu ya nyô a ne ntoban, ézezañe ya bobenyañ été!
Ntôle nnôme nyaʼa wé wo ve nye ngu; minlaʼa mié mi ne minlaʼa mi nyat; a ye tindi meyoñ mese éyoñ jia a mie, a kui mekuʼu ya si: avale te bizuʼu yʼEfrayim bi né, avale te fe bizuʼu ya Manasé bi né.
E mfaʼa Zabuloñ a jô na: Vaʼak a Zabuloñ, e melu mʼôbane môé été, a wo Isakar, e menda bindelé môé été!
Ba ye loone meyoñ e minkô, e wé, ba ye tyiʼi mimvean ya zôsôôô, amu ba ye vili mefoʼo ya mañ, a e mvom é solô e nselek.
E mfaʼa Gad, a nga jô na: Ébotan a môt a nene Gad! Nyô a woʼon ane ngale ngbwengbwem, a nyabe wo a ékôkoé nlô.
A nga tobe bembômô , amu e nne akab évet é solô valé; a nga wulu a tele bôt ôsu, a nga bo ane zôsôôô Nti a né, a mintyiʼane mejô mié e mfaʼa Israél.
E mfaʼa Dañ, a nga jô na: Dañ a ne étoñe ngbwengbwem ja wua e nyôle jé Basañ.
E mfaʼa Néftali, a nga jô na: Néftali, njalan a mvam a abui bibotan bi Nti, a nyoñeya si ya jôp da tôô, a nyoñeya fe si ya nké!
E mfaʼa Azér, a nga jô na: Azér a boʼo ébotan e bon été! Bobenyañe bé be mvamaʼane nye, a a dubuk abo dé e mbon été!
Mengôñe môé me boʼo ma mʼétyé a ma me mvot. A mvoʼé ya nyôle jé é tabeʼe fe vʼane melu môé!
môt éziñ a nji funane Zambe, e nyô a zu volô wo, Yesurun, a ndañete e yôbe yôb, a e minkut été a ngule jé
Zambe ya nnôm éto a ne vôme ya sobô, mo ya nnôm éto ma suʼu wo si; a titaneya nsiñ ôsu viôé a jôʼô na: Jiʼan!
Israél a nji ko jôme woñ. Anjeñe Yakob e ne e fefe, e si ja yô fôn a mfefé woon, a yôbe dé da léé mfôô mendim.
Mvom a wo, a Israél! Za a ne ane wo, ayoñe bôt Nti a kôté, ébene ya mvolane wôé, a nkpwaté mekône ya éjijine jôé? Besiñe bôé ba ye tek ôsu viôé, a wo ye tibi mevôme map ba kañ me nʼôyabe yôp e mebo môé si.
Ane Môze a nga kôlô minjeʼese ya Môab a bet e nkôle Nébô, abôbône nkôle Pisga, zôsôôô a Yérikô. Nde Nti a nga liti nye si ése: Galad a kui Dañ, 
Néftali ase, e sii Efrayim a Manasé, e sii Yuda ése, a kui mañ ya jôbe da dim, 
Négéb mbiʼili Yordan, a mbiʼili ya Yérikô, tisone melen, a kui Sôar. 
Ane Nti a nga jô nye na: E si me nga tiñeti Abraham, Izak a Yakob a nkanane ngana na: Ma ye ve je e mvoñe bôte jôé. Me litiya wo je na ô yen, ve woo ye ke nyiin été.
Ane Môze, mbo ésaé Nti, a nga wu valé, e si ya Môab, avale Nti a nga jô. 
Nde Nti a nga jame nye e mbiʼili, e si ya Môab, zôsôôô a Bétpéor. Môt éziñ a nji tame yeme soñ jé a kui môse wu. 
Môze a mbe mimbu ntet a mewôm mebaé, éyoñ a nga wu; valé mise mé me ngenan te tek, a ngule jé te man; 
bone bʼIsraél be nga yône Môze tañe melu mewôm mela, e minjeʼese ya Môab; éyoñe te miñyôn a meyep ajô awu Môze bi nga man.
Yasua, e mona Nun, a mbe njalan a nsisime ya fek, amu Môze a nga beté nye mo. Bone bʼIsraél be nga wôʼô nye, a nga wulu avalʼane mebendé Nti a nga ve Môze me mbe.
Môt éziñ a nji beta tebe Israél a too nkulu mejô avalʼane Môze, nyô Nti a mbe a yemek mesu mesu; 
teke na be ne veʼane nye a môt, amu mendem a bitua bi mam Nti a nga lôme nye a bo e si yʼEjipte a wosane Faraoñ, bebo bisaé bé a ngume si wé ôse, 
a amu bikowoñ bi mam Môze a nga bo a wo ô ne ngu, e mise mʼIsraél ase.
Eyoñe Môze mbo ésaé Nti a wuya, Nti a nga jô Yasua mona Nun a mongô bisaé Môze na: 
Mbo ésaé wom Môze a wuya, ajô te éyoñe ji, kôlôʼô si a dañe Yordan nyô, womien a bôte bana bese mi ke e si me nga ve be. 
Vôm ase abo si denan da ye tibi, me veya mia nye, avale me nga tiñeti Môze. 
Minné mienan mia ye bo avale di: Ataté nkôte si mfaʼa ya nké, a kui minkôle mi Libañ mfaʼa ya akôé, si Behétieñ ése, ataté fe e beta ôsôé ba loone Efrat mfaʼa jôp da tôô, a kui e beta mañ ba loone Méditérané, mfaʼa jôp da dim. 
Nté ôse wo ye nyiñ, teke môt a ye dañe wo e ngu. Ma ye bo te liʼi wo nge kandane wo. 
Yeme ngu a bo ayok, amu wo ye bo na e bôte ba be nyoñe si me nga kane ngana e be bʼésaa babe na ja ye bo énjap. 
Ve jame da na, yeme ngu a dañe bo mbane ya baʼale mam mese ya metiñe Môze, mbo ésaé wom, a nga bendé wo; te saʼale me e mbo nnôm nge e mbo ngal: nalé wo ye wulu a fek e vôm ase wo ke. 
Kalate metiñe nyô a ye bo te kôlô anyu dôé, ve wo ye yéʼé nye môs baa alu, nalé wo ye baʼale a bo e mam mese me ne ntilan été: éyoñe te e mame môé ma ye wulu mvoʼé , a wo ye ke ke ve ôsu.  
Ke me bendéya wo na ô yeme ngu a bo ayok, te ko woñ, nalé fe te fôʼôban? Amu Nti, e Zambe wôé, a ne e be wo, vôm ase wo ke.
Ajô te Yasua a nga bendé betebʼôsu ya ayoñ a jô be na: 
Kelane minkan minkan a jô bôte na be kômesane ngaʼaban: amu den melu mela, mia ye dañe Yordan nyô a ke nyoñe si nje Nti, e Zambe wônan, a veya mia é bo énjenan.
Yasua a nga jô menda me bôte Ruben, Gad a éfas ayoñ Manasé na: 
Mi simesaʼan éfia nje Môze, mbo ésaé Nti, a nga tote mia na: E Zambe wônan a veya mia éfuse si ji.  
E binga benan, bone benan a mimbame biyeme mienan bia ye liʼi e vôme Môze a nga ve mia, e Yordan yat. Ve miabebien a bôte bese be ne biwôlô ya wosan, mia ye taté dañ a ke bobenyoñe benan ôsu mi too nkômesan asu bita, nalé mia ye volô be, 
akekui Nti a veya fe bobenyoñe benan awoʼon avalʼane mia, a na be fe be nyoñeya éfuse si Nti, e Zambe wônan a ve be. E mvuse valé mia ye bulane zu tabe e vôm a ne éñwônan, nye Môze mbo ésaé Nti, a nga ve mia e Yordan yat, mfaʼa jôp da tôô. 
Nde be nga yalane Yasua na: Bia ye bo avalʼése ô bendéya bia na bi bo, a bia ye ke e vôm ase wo ye lôme bia. 
Bia ye bo wo mewôk mfaʼa ya mam mese avale bi nga bo Môze. Bia kômbô ve na Nti a tabe e be wo avale a nga too e be Môze. 
Môt ase a ye bo tyiñe jôé melo, nge bo te vôʼôlô mejô môé, nge bene bo jam ese wo bendé nye, môt ate a ye wôéban. Ve da, yeme ngu a bo ayok.
Melu me lôteya, ane Yasua mona Nun a nga lôme bôte bebaé asoé be kôlôʼô Sitim a jô be na: Kelan mia fombô si a dañe dañ tison Yérikô. Nde be nga ke a nyiine nda minga ébamba jôé na Rahab. Ane be nga bômbô valé. 
Ajô te be nga kate njô bôte ya Yérikô na: Bôt ba te so e be bone bʼIsraél a alu na be looé si. 
Nde njô bôte ya Yérikô a nga lôme Rahab tyiñe na a kuli bôt be nga nyiine nda jé atan, amu be nga so na ba zu looé si ya Kanaan ése. 
Ve Rahab a nga nyoñe bôte bete bebaé a solé be, nde a nga yalane na: Bôt ba te foʼo nyiine nda jam, ve me nji yem e vôm ba te so. 
Ba te fe kui atan e dibi été, éyoñ ba dibe mbé akaʼa ya tison, me teke yem e vôm ba te ke: boʼon avôle ya tôñe be, mi koone be. 
Ve Rahab a nga bo bôte bana na be bet andile ya nda jé yôp, a solé be e mintemba mi ésombé mié si. 
Nalé bôt be nga tôñe be mfaʼa zen ja ke e Yordan akekui mimbale ya été. Be ngenan be nga ke, nde mbé akak ô nga diban e mvuse jap.
Te na belooé si be bômbô si, Rahab a nga bete vôm be nga too andile yôp, 
a jô be na: Ma yeme na, Nti a veya mia si nyô. E woñe bôt bese ba ko mia ô biya fe bia, a bôte bese ya si jañgan be biliya atek asu denan. 
Amu bi nga wôʼô na Nti a nga kôtô évele mañ ôsu vienan éyoñ mi nga kôlô Ejipte, a wôʼô fe avale mi nga bo bejô bôte bebaé ya Beamorééñ be nga too Yordan yat: Sioñ a Og, mbe mi nga jian ne meñ. 
Eyoñ bi nga nyoñe foé éte, ane befôʼôfôʼô a benyeñenyeñ be nga bi bia, môt ase a nga ko ko woñ ya beta kuli mvebe wé, amu Nti, e Zambe wônan a ne nyô a dañ ôyabe yôp, a nyô a dañ ôyabe si. 
Eyoñe ji kanan me ngana a jôé Nti na, mia ye mvamane nda bôt ésaa wom, avale ma fe me mvamaneya mia. A mia ye ve ma ndem me ne tabe je ndi 
na mia ye nyii ésaa wom, nyia wom, bobenyañe bam, bekale bam a jôm ése é ne énjap, a na mia ye kamane bia bi bo teke wu. 
Ajô te bôte bete be nga jô nye na: Bi ne nkômesane ya dimili jaʼana binyiñe biañgan amu ajô denan, nge mia bo te kulan e jam bia tiñeti zañe bia be mia. Eyoñe Nti a ye ve bia si nyô, bia ye liti nyeʼane wongan e be wo a mvamane wo. 
Nde a nga daa be e vundi, a suu be si a nko, amu nda jé é mbe e fefele akak, nne a mbe a too valé. 
Ane a nga jô be na betan e mfaʼa ya nkô, nge nalé momo, wôna bôt ba te tôñe mia ba ye koone mia. Eyoñ mia ye kui nkô, mia yiane sobô tañe melu mela akekui éyoñ e bôt ba te tôñe mia ba ye bulan, mvuse ya valé mia ye suʼulane tôñe zene jenan. 
Ane bôte bete be nga jô nye na. Avale di nde bia ye tôé jam bi maneya tiñeti wo: 
éyoñ bia ye suane va, nyoñ évele nkole ji a tiñeti je e vundi wo te daa bia, a tooé ésoo, nyua, bobenyoñ a nda jôé ése vôme wua. 
Môt ase a ye telé mebo mbé yôp ya nda jôé na a kui atan, metyi mé ma ye bebe e nlô wé émiene yôp, a bia ye bo teke bijô! Ve nge môt a same wo a nnambe wua ya bôt mia be be mi too nda jôé été, metyi me môt ate ma ye bebe e minlô miañgane yôp. 
Nge wo kulane jam bi maneya tiñeti di, bia ye bo te bijô mfaʼa ya ngana bi maneya kane nyô nge bia tyame je! 
Ane Rahab a nga yalane be na: E boʼok avalʼane mi maneya tiñeti! Nde a nga suu be be ke: ane be nga ke. A a nga tiñeti évele nkole vundi.
Nde be nga ke a kui nkôl a tabe wé melu mela, akekui éyoñ bôt be nga tôñe be be nga bulan. Bôt be nga tôñe be be nga jeñe be e zene zen , ve teke yene be. 
Nde belooé si bebaé be nga suʼulane sise nkôle si a dañe Yordan. Ane be nga kui e be Yasua, mona Nun, a kañete nye mam mese me nga kui e be be. 
Ajô te be nga jô Yasua na: Bebela a ne na, Nti a kalaneya si ése e mo mangan, amu na bôte bese be too été ba nyeñeban ôsu viangan.
Yasua a nga kôlô si mametyé. Eyoñ be kôlôya Sitim, nde be nga kui Yordan, émien a bone bʼIsraél bese; ane be nga bômbô valé alu da abôñe Yordan, te na be dañe nye. 
Be tebʼôsu ya ayoñ be nga bômane minkan tañe melu mela. 
Eyoñe te be nga bendé bôte na: Eyoñ mia ye yen éwolo élate Nti e Zambe wônan, nalé fe betuni, bone be Lévi, be beʼe je, mia ye kôlô e vôm mi né éyoñe ji, a wulu je e mvus. 
Ve zañe jenan a éwolo te, ja ye bo nté menyiʼi me mo toyini: a te subane je bebé, ajô te mia ye yeme zene mia ye ke, amu mi ngenan te tame lôte zen éte éyoñ éfe. 
Yasua a nga jô bôte na: Tunane miabebien, amu Nti a ye bo bitua bi mam a akiti e zañe jenan. 
A nga jô fe betuni na: Bekaʼan éwolo élat a ke bôt ôsu. Nalé be nga beʼe éwolo élat a wulu bôt ôsu. 
Nde Nti a nga jô Yasua na: Ma ye taté nene wo e mise mʼIsraél ase e môse wu, nalé ba ye yeme na me too fe be wo, avale me nga too e be Môze. 
Ve wo yiane bendé betuni be beʼe éwolo élate na: Éyoñ mi kuiya kindiʼi ôsôé Yordan, éyoñe te mia ye tebe ôsôé été. 
Ane Yasua a nga jô bone bʼIsraél na: Subaʼane ma bebé mi wôʼô jame Nti, e Zambe wônan a kobô mia. 
Nde a nga jô na: E jame di nde da ye bo mia mi yeme na Zambe a ne vevee a ne zañe jenan a na a ye wôlé meyoñe mana si jap miabebien mi lôô: Beétieñ, Beférézieñ, Begirgazieñ, Beamorééñ a Beyébuzieñ. 
Nalé a ne na éwolo élate Nti ya si ése ja dañe Yordan mise menan me lôô. 
Ajô te éyoñe ji, nyôñane bôt awôm a bebaé be soʼo meyoñ yʼIsraél été, ayoñ ese môte wua. 
Nné ane betuni be beʼe éwolo Nti, Nyô ya si ése, ba ye nnambe mendim me Yordan a mebo si ya mebo map, mendim me Yordan ma so akôé ma ye tyiʼi a ma ye tebe a bo beta avise wua.
Eyoñe bôt be nga kui atane ya menda bindelé mabe na ba dañe Yordan, betuni be nga beʼe éwolo élat be nga tebe be ôsu. 
A éyoñ bebeʼe éwolo be nga kui Yordan, mebo betuni be nga beʼe éwolo ke me nnambe mendim, amu minsaʼa mi Yordan mise mi wôʼô dimesane mendime si, nté ôse nkôane bidi wo boban, 
ane mendime ya ôsôé akôé me nga tebe, a bete yôp a bo avise da, ôyab a tison ba loone Adam, nje é ne bebé Tartañ; wôna mendim ya nké ma suane mañ ba loone Araba me ne ve nkuu nku, me ki me nga tyiʼi foʼo ne bem. Ane bôt be nga dañ zôsôôô a Yérikô mfaʼa ya yat. 
Nde betuni be nga beʼe éwolo élate Nti be nga tebe ne sim a mebo ézezañe Yordan, a Israél ase a nga lôt e nkôtʼété, akekui bôte bese be nga mane dañe Yordan.
Eyoñe ngum ayoñ ôse ô maneya dañe Yordan, Nti a nga jô Yasua na: 
Nyoñan befam awôm a bebaé ayoñ été, nda bôt ése môte wua. 
Bendaʼane bôte bete na: Tokaʼane mekoʼo awôm a mebaé, ézezañe Yordan e mevôm betuni be nga tebe ne sim, éyoñe te mia ye dañe me Yordan a bôé me vôm mia ye bômbô meyôa den.
Nde Yasua a nga loone befam awôm a bebaé be nga toban e bone bʼIsraél été, nda ése fame jia. 
Ane a nga jô be na: Tebaʼan ôsu éwolo élate Nti, e Zambe wônan, mi kelek e teme Yordan, éyoñe te môt ase a toʼé akoʼo da a beʼe de étule jé yôp, avalʼane tañe menda Israél me né. 
Amu jame te da ye bo ndem be mia. Eyoñe bone benan ba ye sili mia a akiti na: Mekoʼo ma ma liti jé mfaʼa wônan? 
Mia ye yalane be na: Amu mendime ya Yordan me nga tyiʼi ôsu éwolo élate Nti, éyoñ é nga dañe Yordan, ane mendim me nga tyiʼi. Mekoʼo ma me ne ndem ya simesan biyoñ bise mfaʼa bone bʼIsraél. 
Bone bʼIsraél be nga bo avale Yasua a nga bendé be. Be nga vaa mekoʼo awôm a mebaé ézezañe Yordan, avale Nti a nga jô Yasua, a avalʼane tañe menda yʼIsraél é né. Nalé be nga kee mekoʼo mete a bôé me e vôme ya meyôa. 
Yasua a nga telé mekoʼo awôm a mebaé ézezañe Yordan, vôm mebo betuni be nga beʼe éwolo élat me nga tebe. Mekoʼo mete me ne valé a kui môse wu. 
Betuni be nga beʼe éwolo be nji ke jôʼé nteban ézezañe Yordan, vʼakekui éyoñe mam mese Nti a nga bendé Yasua na a kate bôt me maneya boban, avalʼane Môze a nga bendé Yasua. Nalé bôt be nga jiʼa mane dañ. 
Eyoñe bôte bese be nga man, éwolo Nti a betuni be nga tebe bôt ôsu. 
Ane mvôʼô Ruben, nyô Gad a nyô éfas ayoñ Manasé be nga tebe Israél ôsu be beʼe biôm mewosan, avalʼane Môze a nga bendé be. 
Be mbe bôte mewosan bebé toyini mewôm menyin, be nga lôt asu be Nti, be too nkômesan ya wosan, a mesu me lumu be mfaʼa minjeʼese ya Yérikô.  
Môs ôte Nti a nga nene Yasua e mise mʼIsraél ase, ajô te be nga semé nye avale be nga semé Môze, nté ôse a nga vee.
Ane Nti a nga jô Yasua na: 
Bendéʼé betuni be beʼe ngaa éwolo na, be kôlô Yordan été a bete kindik.  
Nde Yasua a nga bendé betuni na kôlaʼane Yordan, mi bet e kindik! 
Eyoñ betuni be nga beʼe éwolo élate Nti be nga kôlô teme teme Yordan a dañe dañ éyoñ be nga vaa mebo map mendim a telé me e nkôte si, nde mendim me Yordan me nga bulan e vôme wop a lôt avale me mbe me lôtôk e zañe kindiʼi ébaé.
Bôte bese be nga kôlô Yordan a bete kindik ngon ôsu ya mbu é too melu awôm, ane be nga tabe Gilgal, nné Yérikô mfaʼa jôp da tôô. 
Yasua a nga telé mekoʼo awôm a mebaé be nga toʼé Yordan e Gilgal. 
Ane a nga jô bone bʼIsraél na: Éyoñe bone benan ba ye sili bʼésaa bap a akiti na: Amu jé mekoʼo ma? 
Mia ye tyeñele bone benan a jô be na: Israél a nga dañe Yordan nyô mvelan. 
Amu Nti, e Zambe wônan, a nga vele ôsôé Yordan, a kui na mi dañe wô avale Nti e Zambe wônan, a nga bo évele mañ, nje a nga vele ôsu wongan a kui na bi mane dañ. 
Nalé a nga boban amu na meyoñ mese ya si nyô me yeme na wo Nti ô ne éwôlô, a na, mi ko Nti wônan woñe melu mese.
Eyoñ bejô bôt bese ya Beamorééñ be too Yordan yat mfaʼa jôb da dim, a bejô bôt ya Bekananééñ be too bebé mañ, be nga wôʼô na Nti a nga vele Yordan ôsu bone bʼIsraél, akekui be nga mane dañ, fek é nga jañe be mebum te fe ngule ya kuli mvebe asu bone bʼIsraél.
Melu mete, Nti a nga jô Yasua na: Kôme atyeñe mekok a beta tyiʼi bone bʼIsraél metyel éyoñe baa. 
Nde Yasua a nga kôm atyeñe mekok a tyiʼi bone bʼIsraél metyel, bebé e nkôl ô nga yôbane jôé na nkôle ntyiʼibane metyel. 
Yasua a nga tyiʼi be metyel amu na: Bôte bese be nga kôlô Ejipte, beyôm, befam ya mewosan, bese be nga mane wu nkôte si e dulu zañ, valé be kôlôya Ejipte. 
Bôte bese be nga kôlô Ejipte be nga tyiʼibane metye, ve ba bese be nga bialé zene zen nkôte si, valé be kôlôya Ejipte, teke wua a nga tyiʼiban atyel. 
Bone bʼIsraél be nga wulu nkôte si tañe mimbu mewôm menyin, akekui befam mewosan bese be nga kôlô Ejipte a be nga bo te vôʼôlô tyiñe Nti be nga mane jañ; Nti a nga kane ngana mfaʼa wobe na ba ye bo te yene si, nje Nti a nga kane bʼésaa ngana na a ye ve bia, si, vôm menyañ a wôé bia len. 
Nde a nga telé bon éjiane jap, a Yasua a nga tyiʼi be metyel amu be mbe minsôso, amu be nji ke tyiʼiban e zen . 
Eyoñe bôte bese be nga mane tyiʼiban metyel, be nga tabe vôme wua minkan akekui be nga mane yet.
Ane Nti a nga jô Yasua na: Den, ôson yʼEjipte ô keya mia ôyap: ajô te be nga yôlé vôm ate na Gilgal a kui e môse wu.
Bone bʼIsraél be nga tabe Gilgal a jem abôʼô Pak e minjeʼese mi Yérikô, mamengôʼé ya ngon ôsu é too melu awôm a menyin. 
Nde be nga di bibuma ya si éte: belet é ne te mvusan, a miñyañan mefes me fôn môs ôte ôbien. 
Eyoñ be diya bibuma ya si éte, mametyé, ane manna a nga man. Bone bʼIsraél be nji ke fe beta bi manna , ve be nga di bibuma ya Kanaan mbu ôte.
A nga bo na Yasua a too Yérikô, nde a nga bete mis a fombô, ateme na môt a ntele nye ôsu, a bili nsoé nkpwaté mekône wo. Ane Yasua a nga subu nye bebé a sili nye na: Ye ô ne môte ya ngame jangan, ye nyô ya ngame besiñ bangan? 
Nde a nga yalan Yasua na: Momo ve me ne njôô nsamba mewosan Nti, me ndôme so. Ane Yasua a nga ku asu é butu si, ve kañ a jô nye na: Jé nje Nti wom a jô mbo ésaé wé? 
Nde évete nsamba mewosane Nti é nga jô Yasua na: Vaʼa besilefase bôé e mebo môé, amu vôm ô tele le a ne étyi. Ane Yasua a nga bo nalé.
Yérikô a mbe ndiban a mfetan: teke môt a mbe ngule ya kui atan nge nyiin e tison été. 
Ane Nti a nga jô Yasua na: Tame yen, me veya Yérikô e mo môé, nalé fe njô bôte wé a biwôlô bi bôte ya mewosan. 
Wo a bôte mewosan bese, mia ye tyiñelane tison tañe mimôse misaman, môs ôse éyoñe jia. 
Betuni zamgbwa ba ye tebe ôsu éwolo élat, be beʼe metoñ minlaʼa mi ntômba zamgbwa. Môse zamgbwale, mia ye tyiñelane tison biyoñ zamgbwa a betuni ba ye loñe toñ. 
Eyoñe minlaʼa mi ntômba mia ye kobô, a éyoñ mia ye wôʼô tyiñe toñ, bôte bese ba ye yôtane metyiñe mabe ngu. Nalé ate beta akaʼa ya tison a ye ku ébiene yôp, a bôte bese ba ye bet, môt ase a kele ôsu vié.
Ane Yasua, mona Nun, a nga loone betuni a jô be na: Bekaʼan éwolo élat, a bôte ya be mia zamgbwa be tebeʼe je ôsu, be beʼe metoñ minlaʼa mi ntômba zamgbwa. 
Wôna a nga jô bôte bevoʼo na: Lôtan a tyiñelane tison éyoñ jia, asuzoʼo nkan bita a tele ôsu éwolo élat.  
Nde bôt be nga bo avale Yasua a nga jô: betuni zamgbwa be nga beʼe metoñ minlaʼa mi ntômba zamgbwa ôsu éwolo élat, be nga lôt a loñe metoñ, éwolo élate Nti é nga tôñe be mvus. 
Asuzoʼo nkan bita a nga wulu ôsu betuni be mbe be loñe metoñ, nkan bita ôvok ô nga zu mvus éwolo élat. Be nga wulu a tyiñe toñ. 
Yasua a nga ve bôt atiñe na: Mia ye bo te yôtan nge bo na tyiñ jenan é wôʼé, a mia ye bo te kobô akekui môs ma ye jô mia na: Betaʼan metyiñ! Eyoñe te nje mia ye yôtan. 
Ane éwolo élat é nga tyiñelane tison éyoñe jia, a beta bulane minkan, a lôt alu valé. 
Ndibe tyé, Yasua a nga kôlô si, a betuni be nga beʼe éwolo élat. 
Betuni zamgbwa be nga beʼe metoñ minlaʼa mi ntômba zamgbwa ôsu éwolo élate Nti, be nga beta taté dulu a loñe toñ, ngap bezimbi jia é too be ôsu, nyô fok é zaʼa be mvus. Be wuluʼu a tyiñe toñ. 
E môse baa, be nga tyiñelane tison éyoñ jia, nde be nga beta bulane minkan. Be nga bo avale da tañe môs misaman. 
Môse zamgbwale, be nga kune kôlô si a tyiñelane tison biyoñ zamgbwa, nsamba ô too ntaʼan avale da. Môs ôte étam ñwô be nga tyiñelane tison Yérikô biyoñ zamgbwa. 
Eyoñ zamgbwale, betuni be nga loñe metoñ, a Yasua a nga jô be na: Betaʼan metyiñe yôp, amu Nti a veya mia tison! 
Tison ébien a biôm bise bi ne été, bia ye mane jañ a vebane ngumba e be Nti. Rahab, minga ébamba, nye étam a ye nyiiban, émien a jôm ése é ne nda jé été, amu a nga solé belooé si bi nga lôm. 
Ve tabaʼan ntyele ya nyoñ jôm ése ja yiane jañ, amu nge mia nyoñe je, mia ye soo njuk a njañ e minkan yʼIsraél été. 
Argent, or a biôm bi ne mboon a mvot nge a étyé, bi ne asu Nti: bia ye nyiin akume dé été.
Ane bôte bese be nga bete metyiñe yôp, a toñ é nga kobô. Eyoñ bôt be nga wôʼô tyiñe toñ, be nga bete metyiñ yôp a mfin mekoʼo ya Yérikô ô nga ku ôbiene yôp, a bôt be nga nyiine tison été, môt ase a kele ôsu vié. Ane be nga nyoñe tisone Yérikô.
Be nga jiane jôm ése é mbe tison été a nkpwaté mekôn: befam a binga, bongô a minnôm, benyak, mintômba a bijakas.
Yasua a nga jô bôte bebaé be nga looé si na: Kelan be minga ébamba a kuli nye atan nalé fe jôm ése é ne énjé, amu mi nga kane nye ngana. 
Ane bendôman bete be nga ke a kuli Rahab atan, nalé fe ésaa, nyia bobenyañ a jôm ése a nga bili; be nga kuli bebiaé bé bese atan. Nde be nga solé be atan ya minkan yʼIsraél, vôme njuk ô nji bo nguleya kui be be.
Be nga diʼi tison a biôm bise bi mbe été, ô vaa ve argent, or a biôm bi ne mboon a mvot nge a étyé, mbie be nga futi, ane akum ya nda Nti. 
Yasua a nga nyii Rahab, minga ébamba a nda bôte jé, nalé fe jôm ése a nga bili. Nde a nga nyiñ Israél été a zu kui e môse wu, amu a nga solé e bôte Yasua a nga lôme na be ke looé tison Yérikô.
Eyoñe melu mete nje Yasua a nga kane ngana na: Biyoʼé, asu be Nti, e be môt ase a ye tebe a beta lôñe tison Yérikô. Nyô a bo mbôkaʼa yʼété a ye dimili ntôle monafame wé, a nyô a bo mimbé yʼété a ye dimili monafame wé a dañ mongô.
Nti a nga too be Yasua, ajô te duma dé e nga yiane si ése ya Kanaan.
Ve bone bʼIsraél be nga tyam atiñe Nti a nga ve be na, be bo te nnambe jôm é ne ntiñetane na ja yiane jañ e Yérikô été amu Akan, mona Karmi, ndaé Zabdi, ndile Zérak ya ayoñe Yuda, a nga nyoñ biôm biziñ ya bi bi nga yiane jañ: ajô te ayaa Nti e nga yôñ ane nduan e nyôle bone bʼIsraél.
Nde a zu bo na, Yasua ve lôme bôt Ayi, be kôlôʼô e Yérikô. Ayi a mbe bebé a Bét-Avén, mfaʼa jôp da tôô, e Bétél. Ane a nga jô bôte bete na: Betan a looé si. Nde be nga bet a looé Ayi. 
Be nga bulan be Yasua a jô nye na: Bôte bese be nji ke yiane bet, be ne ke ve bôte toyini ébaé nge éla a dañe tisone Ayi! Te jalé bôt bese njuʼu nyôl e zesé, amu besiñ bebien be nji ke bo abui. 
Nalé bôte bebé toyini éla be nga ke a mate asu bôte ya Ayi. 
Bôte ya Ayi be nga wôé ba ya Israél bôte bebé mewôm mela a besaman. Be nga titane be mvus ataté anyiine mbé ya tison a kui Sébarim: be nga wôé be asiliki nkô: ajô te bôt be nga bo te fe minlem mebum a bo ane mendim.
Ajô te Yasua a nga nyab mengômesan mé, a ku asu e butu si ôsu éwolo Nti akekui mamengôʼé, émien a bemvendé yʼIsraél. Be nga kute mbuluk minlô miap. 
Ane Yasua a nga jô na: A Nti, Nyô a too nnôm éto, amu jé ô nga bo bôte bana na be dañe Yordan, yʼamu na ô ve be mo Beamorééñ a bo na be jañ? Ngoʼé nge bi nga jibi ke tabe Yordan yat! 
A Nti, me jô ñhe aya éyoñe ji! Eyoñ Israél a lumeya besiñ bé mvus? 
Amu bôte ya Kanaan a ba bese be too si éte, ba ye kôme wôʼô ajô di, éyoñe te ba ye bômane bia ne kpwok, a bo na jôé dangan e jañ e si nyôna été: nde ñhe wo ye bo jôé dôé é ne anen aya?
Ajô te Nti a nga jô Yasua na: Kôlôʼô si, jé ja lôt! Wo ku asu e butu si amu jé? 
Israél a semeya, amu na, be tyameya élate jam me nga tiñeti be; be nyoñeya ngab éziñ ya jôm ja yiane jañ, be wubeya je, be soléya je, a kui fe vôme ya futi je mimbeʼe miab été. 
Bone bʼIsraél be se ngule ya tebe asu besiñe bap. Ba ye lume besiñe babe mvus, amu bebien be ntoo jôm ya njañ. Ma ye bo te beta wulu a mia nge mi nji tyam jôm ja yiane jañ é ne ézezañe jenan. 
Kôlôʼô si, a tun ayoñ. Wo ye jô bôte na: Tunane miabebien asu ya akiti, amu avale di nde Nti, Nyô a ne Zambe ya Israél a jô na: Jôm ja yiane jañ é ne ézezañ jôé, a Israél! Ajô te ô se ngule ya tebe asu besiñ bôé, nté mi ngenan te vaa jôm ja yiane jañ é ne ézezañ jenan. 
Mametyé, meyoñ mese awôm a mebaé ma ye subu bebé; wôna ayoñ Nti a ye liti ônyu da ye subu avalʼane mebume mé me né a abume bôt Nti a ye liti ônyu, da ye subu avalʼane menda me bôte mé me né, a nda bôt Nti a ye liti ônyu ja ye subu avalʼane betebʼôsu yʼété be né. 
A ye bo na, nyô a ye beʼe ayeme ya jôm ja yiane jañ a ye diʼiban nduan, émien a jôm ése a bili: amu a tyameya élate Nti, a a boya jam é ne ôson a ôsame Israél été.
Nalé Yasua a nga kôlô si ndibe tyé, a bo na Israél a subu nye bebé avalʼane meyoñ mé me né. Ane ayoñe Yuda e nga litiban ônyu. 
Nde a nga loone mebum me bôt ya Yuda, ane di Zéra e nga litiban ônyu. A nga loon abume bôte Zéra avalʼane betebʼôsu bap be né, ane Zabdi a nga litiban ônyu. 
A nga loone minlô ya nda bôte Zabdi, nde Akan, mona Karmi, ndaé Zabdi, ndile Zéra ya ayoñ Yuda a nga litiban ônyu.
Ajô te Yasua a nga sili Akan na: A mone wom, vaʼa Nti duma a akéva. Nyô a ne Zambe ya Israél; nalé fe na kate ma jam ô nga bo a te solé ma de! 
Nde Akan a nga yalane Yasua na: E ne foʼo bebela na ma me boya nsem e mise me Nti, Zambe ya Israél. Jam ese me nga bo nde di: 
me nga yen, e biôm ya nsa été, étua mbamba alôʼô ya Sinéar nalé besikel be argent mintete mibaé a beta ébabe or adit tañ besikel mewôm metan; ane me nga nyamete bie a nyoñe bie; biôm bite bi ne nda éndelé jam, nsolan si été, argent nye a ne mfaʼa ya si. 
Nde Yasua a nga lôme bôte mbil nda éndelé. A be nga koone foʼo bi ntoo mbamba nsolan nda éndelé Akan été, argent a too mfaʼa ya si. 
Ane be nga vaa bie nda éndelé a zuu bie be Yasua a Israél ase a bôé bie asu be Nti.
Wôna Yasua a nga nyoñe Akan, mona Zéra, nalé fe argent, alôʼô a ébabe or, bobefame bé, bobebinga bé, a benyaʼa bé, bijakase bié, mone mbame wé, nda éndelé jé a jôm ése é mbe énjé. Israél ase a nga fulan a Yasua, ane be nga kee be mbiʼili Akor. 
Nde Yasua a nga jô na: Amu jé ô litiya bia abime njuʼu di! Nti fe a liti wo njuk e môse wu. Ane Israél ase a nga lume nye mekok . Be nga diʼi be nduan a lume be mekok . 
Be nga bo beta avis mekok Akane yôp; avise mekoʼo te e ne a zu kui e môse wu, a Nti a nga jôʼé mbia ayaa wé. A mbiʼili wu wo loban a zu kui e môse wuna na mbiʼili Akor.
Ane Nti a nga jô Yasua na: Te ko woñ, nge foʼôban! Nyoñe bôt bese ya mewosan, kôlôʼô si a ke wosane Ayi. O lôô me veya njô bôte ya ayi, bôte bé, tisone jé a si jé e mo môé. 
Wo ye bo tison Ayi a njô bôte wé avale fe ô nga bo Yérikô a njô bôte wé: akum yʼété a biyem bia ye bo mfaʼa wônan ane biôm ya nsa. Ve wo, kele sobô mvuse tison.
Ajô te Yasua a nga kôlô si baa be bôte bese ya mewosan a ke mfaʼa ya Ayi. Ane a nga tobe biwôlô bezimbi ya mewosan toyini mewôm mela bi ke a alu, 
a jô bie na: Tabaʼane ntyel! Kela sobane mvuse tison. Ve te dañe kean ôyap a je; mia bese tabaʼane nkôman. 
Ma, a bôte bese bia be be bi né, bia ye subu bebé tison. Eyoñ ba ye zu tôbane bia avalʼane éyoñ ya mvus, éyoñe te bia ye tup ôsu viap. 
Ba ye kui atan a titane bia akekui bi kandéya be a tison, amu ba ye jô na: Ba te tube bia avalʼane éyoñ ya ôsu. Eyoñ bia ye tube be nalé, 
éyoñe te mia ye kôlô asoé denan a nyoñe tison. Nti, e Zambe wônan, a ye ve je e mo menan. 
Eyoñ mi nyoñeya tison, mia ye diʼi je a nduan. Mia ye bo avalʼane njôane Nti ô né. Tabaʼan ntyel, ma ve mia abendé.
Ane Yasua a nga suu be be ke, nalé be nga ke sobô. Be nga sobô e zañe Bétél a Ayi, be too Ayi mfaʼa jôp da dim. Alu te Yasua a nga bômbô baa be bôte bese vôme wua.
Ndibe tyé, Yasua a nga kôlô si a mane fombô bôte bese. Ane a nga bet a ke Ayi, a telé bôt ôsu baa be bemvendé ya Israél. 
Bôte mewosan bese baa be nye be nga too, be nga beta subu nye bebé; éyoñ be nga kui zôsôô a tison, be nga vule minkan Ayi mfaʼa ya akôé. Mbiʼili ô mbe zañe jap a Ayi. 
Ajô te Yasua a nga nyoñe bôt bebé toyini mewôm metan, a solé be zañe Bétél a Ayi, be too mfaʼa jôp da dim a tison. 
Eyoñe bôt be nga mane vule minkan mise e tison mfaʼa ya akôé a mfaʼa jôp da dim, alu te, Yasua a nga bômbô mbiʼili été.
Eyoñ njô bôte ya Ayi a nga yene nalé, émien a bôte bé bese be nga jiʼa kôlô si, a bôte ya tison be nga kui atan, éyoñ abendé é vebaneya, a ke tôbane Israél, na be wosane nye zôsôô a Araba. Njô bôt a nji ke yeme na bôt ba wosane nye be solô mvuse tison. 
Yasua a Israél ase be nga bo ane ba tek ôsu viap; nde be nga tup a ke zene ya nkôte si. 
Ane be nga loone bôte bese ya tisone na be tôñe be. Ajô te be nga tôñe Yasua, a nkandan ô nga bo zañe jap a tison. 
Teke môt éziñ a nga liʼi Ayi a Bétél. Bese be nga mane kui atan a tôñe Israél be liʼi fe tison é yoo.
Eyoñe te Nti a nga jô Yasua na: Same nsoñ akoñ ô bili mo mfaʼa ya Ayi, amu me veya nye e mo môé. Nde Yasua a nga liti akoñ a nga bili wo mfaʼa ya tison. 
Ane bôt be mbe asoé be nga jiʼa kôlô, môt ase vôm a nga solô, a ke, nté a nga same wô, be nga kui tison, a nyoñe je, a bo avôle ya diʼi je a nduan. 
Eyoñ bôte ya Ayi be nga fombô mvus, be nga yen ôtita ya tison ô betek a kui yôp. Be nji ke fe bi vôme ya tup nge li nge li. Bôte yʼIsraél be nga mate a ke zene ya nkôte si, be nga bulan a wosane bôt be nga tôñe be mvus. 
Eyoñ Yasua a Israél ase be yeneya na bôt be nga solô be nyoñeya tison a ôtita yʼété ô bete fe yôp, be nga bulane mvus a wôé bôte ya Ayi. 
Bôt be mbe tison été fe be nga kui atan a zu tôbane be: ajô te bôte ya Ayi be nga bili vôm ase ézezañ Israél: nalé Israél a nga wôé be teke môt a liʼi nge tup. 
Ve be nga bi njô bôte ya Ayi vevee, a kee nye be Yasua. 
Eyoñ Israél a sondôya mane wôé bôt bese be nga too ayi, e mefup, e nkôte si mfaʼa be nga tôñesane be, a na, be nga mane wu a meyo me nkpwaté mekôn, jôme teke liʼi, ane Israél ase a nga timan e mfaʼa Ayi a jiane nye a meyo me nkpwaté mekôn. 
Bôt bese ya ayi be nga wôéban môs ôte, befam a binga, be mbe toyini awôm a ébaé. 
Yasua a nji bulane wo a akoñ a nga same mvus te na bôte bese ya ayi be mane jañ. 
Ve da Israél a nga nyoñ mfaʼa wé ane biôme ya nsa: biyem a biôm ya tison éte, avalʼane Nti a nga bendé Yasua.
Nalé ate Yasua a nga diʼi Ayi a bo nye beta avise tyia ôlun a zu kui môse wu. 
Wôna a nga tyelé njô bôte ya ayi élé a kui mamengôʼé; éyoñe jôp e nga lumbu, Yasua a nga jô na be vaa mbim élé. Nde be nga wua wô anyiine mbé ya tison, a bo beta avise mekok été yôp: beta avise mekoʼo ate a ngenan a zu kui môse wu.
Ane Yasua a nga lôñe Nti ataʼa metunaʼa, Zambe ya Israél, nkôle Ebale yôp. 
Avale Môze, mbo ésaé Nti a nga bendé bone bʼIsraél, ane e ne ntilan kalate metiñe Môze na: Ataʼa mekoʼo me ne teke mbaan a étyé é nji ke tame lôte été yôp. Nde be nga zu mimvean mi ne ngum été yôp a ve fe metunaʼa ya nlatan ngbwa. 
A valé nye Yasua a nga tili metiñ me Môze e mekoʼo yôp tañ biyoñ bibaé, Israél ase a too. 
Israél ase, bemvendé bé, betebʼôsu ya mewosane bé a betyiʼi mejô bé, be mbe be tele mekuʼu mese ya éwolo élat, beyeñ a bebialébialé, asu bone be Lévi be ne betuni, mbe be mbe be beʼe éwolo élate Nti, ngabe jia é tele nkôle Garizim, nyô fok nkôl Ebal, aval abendé Môze, mbo ésaé Nti e mbe na: Be taté botan ayoñ Israél. 
Eyoñe te Yasua a nga lañ bifia bise ya metiñ: bibotan a biyoʼé, avalʼése e ne ntilane kalate metiñ. 
Teke jam éziñ ya Môze a nga tiñeti e nga liʼi Yasua te lañe de asu be ngum ékôan Israél ôse binga, bongô a beyeñ baa be be be nga wulu.
Eyoñ be nga wôʼôtan mam mete mese, bejô bôt bese ya Yordan yat, ba be nga too si minkô, e ba ya njeʼese si, a ba ya éwome beta mañ, éfase Libañ, e ne na Beétieñ, Beamorééñ, Bekananééñ, Beférézieñ, Beévieñ a Beyébuzieñ, 
be nga bo akôna ya wosane Yasua a Israél.
Bôte ya Gabaoñ fe be nga wôʼôtan avale Yasua a nga bo Yérikô a Ayi. 
Nde be fe be nga bôndé feʼe mvô: be nga téé nsamba minlôman, a koé na be nyoñeya minkuta mi ntoo mintuk asu bijakase biap, a mendeʼe bikôp me ntoo nyaban bifus bifus, me bili woon a maneya ndaman; 
be nga jaé mintuʼu besilefas mebo, be jaéya fe kôme be; be nga jaé fe mintuʼu biyé mfaʼa ya mvus; belet be nga nyoñ ane ngaʼaban é mbe ayet a menyuñ menyuñ. 
Ane be nga ke yene Yasua e minkan Gilgal a jô nye a bôte bese ya Israél na: Bia so si é ne ôyap. Eyoñ ji, boʼon élat a bia. 
Ve bôte ya Israél be nga sôane mbi ntum beévieñ ate a jô na: Ndôʼôtô bia be mia bi too bebé, nne bi ne bo élat a wo aya? 
Nde be nga jô Yasua na: Bi ne bebo bisaé bôé; ane Yasua ke a nga sili be na: Mi ne beza? Mia so ke vé? 
Nde be nga yalane nye na: Bebo bisaé bôé ba so si ja dañ ôyap, amu duma ya jôé Nti, Zambe wôé, amu bi nga wôʼô be kobôʼô ajô dé, mam mese a nga bo Ejipte, 
a avale ese a nga bo bejô bôte Beamorééñ bebaé be too Yordan yat, Sioñ njô bôte ya Hesboñ a Og, njô bôte ya Basañ a nga too Astarôt.
Bemvendé bangan a bôte bese ya si jañgan be nga jô bia na: Nyoñane ngaʼaban asu dulu ya zenezen, a kela tôbane be. Mia ye jô be na: Bi ne bebo bisaé bôé! Eyoñe ji boʼon élat a bia! 
Tame yene belet jangan, é mbe ayôñ éyoñ bi nga nyoñe je menda mangan ane ngaʼaban ya zenezene na bia zu be mia, mi lôô na é maneya kpwem a nyumelan. 
Mendeʼe bikôp bi woon mana, bi nga jalé me me too mimfefé, mi lôô me maneya nyabé. Yenane fe mengômesane mangan a besilefase bangan, bi maneya bo mintuk amu ayabe dulu. 
Nde be nga nyoñ ngabʼéziñ ya ngaʼabane jap teke taté sili Nti. 
Nalé fe na Yasua a nga bo élat a be, a ve be ndi ése na ba ye nyiñ, bivet bise ya ayoñ bi nga kane be mengana mfaʼa ôte.
Eyoñ melu mela me lôteya, a koone na Israél a maneya bo élat a be, ane bôte ya Israél be nga wôʼô na be mbe bôt baa be be be ne ngoto, a na be too too ézezañe jap. 
Nalé bone bʼIsraél be nga ke a kui bitisone biap môse lale. Bitison bite bi ne na: Gabaoñ, Kéfira, Bérôt, Kiryat-Yéarim. 
Ve bone bʼIsraél be nji ke be wôé amu ngana bivet ya ayoñ bi nga kane be a jôé Nti, e Zambe Israél. Ve bôt bese ya ayoñ be nga kobô bivet menyiñ. 
Ane bivet bise bi nga jô ékôane bôt ése na: Bia bi nga kane be ngana a jôé Nti e Zamba Israél; ajô te éyoñe ji bi se fe ngule ya beta nnambe be. 
Vʼavale di nde bia ye belane be: bia ye jôʼé be na be nyiñ, éyoñe te bia ye saʼale ayaa Nti, amu ngana bi nga kane be. 
Ane bivet bi nga jô be na be nyiñik! Ve be nga belane be mfaʼa ya tyaé njaʼa a laé mendim asu ékôane bôt ése avalʼane bivet bi nga jô.
Nde Yasua a nga loone be a jô be na: Amu jé mi nga duʼu bia na mi ne bia ôyap éyoñ mi too too ézezañe jangan? 
Ajô te mi ne biyoʼé éyoñe ji! Eto ôlo ja ye bo te kôlô be môt éziñ ya be mia; mia ye tyaé njaʼa a laé mendim asu nda e Zambe wongan. 
Nde be nga yalane Yasua na: Nalé a ne na be nga kañete bebo bisaé bôé mam mese Nti, e Zambe wôé, a nga bendé Môze mbo ésaé wé na a ve mia si nyô ése a jiane bôt bese be too été ôsu vienan. Ajô te nsoone wônan ô nga dutu bia beta wôñ, amu binyiñe biangan, nde bi nga bo avale bi nga bo. 
Eyoñe ji bi ne e mo môé été. Boʼo bia ane ô lôô mvaé a zôsôô ya bo bia. 
Avale te nde a nga bo be, a vaa be mo bone bʼIsraél na be bo teke be wôé.
Ataté môs ôte, Yasua a nga ve be ésaé ya tyaé njaʼa a laé mendim asu ékôane bôt a asu ataʼa metunaʼa Nti, e vôm Emien a nga top a zu kui môse wu.
Eyoñ Adoni-Sédék, njô bôte ya Yérusalém a nga wôʼô na Yasua a nyoñeya Ayi a jiane nye ase, a na a boya Ayi a njô bôte wé avale fe a nga bo Yérikô a njô bôte wé, a na bôte ya Gabaoñ be nga bo élate mvoʼé a Israél, a be ntoo fe ézezañe jap, 
a nga dañe ko woñ; amu Gabaoñ a mbe beta tison, éfunan ane jia ya bitison bi njô bôt, anen a dañe Ayi, a bôte bé bese be mbe biwôlô. 
Ane Adoni-Sédék, njô bôte ya Yérusalém a nga lôm Oyam, njô bôte ya Ebroñ na: Piram njô bôte ya Yarmut Yafia, njô bôte ya Lakis a Debir njô bôte ya Egloñ tyiñe na: 
zaʼane me né a volô ma na bi wosane Gabaoñ amu a boya élate mvoʼé ba Yasua a bone bʼIsraél. 
Nalé bejô bôt bete ya Beamorééñ be too na nyô ya Yérusalém, nyô ya Ebroñ, nyô ya Yarmut, nyô ya Lakis a nyô ya Egloñ, be nga bet a minsamba mewosane miap mise; nde be nga vule minkane miap ôsu Gabaoñ a wosane nye.
Eyoñe te bôte ya Gabaoñ be nga lôme Yasua tyiñ e Gilgale na: Te jôʼé bebo bisaé bôé, jikaʼa zu a kôté bia, volôʼô bia; amu bejô bôt bese ya Beamorééñ be too si minkô be boya élat ya wosane bia. 
Ane Yasua a nga ke Gilgal baa be bôt bese ya bita, a biwôlô bi bôt bise ya mewosan.
Nalé Nti a nga jô Yasua na: Te ko be woñ, amu me veya be mo môé, a teke wua yʼété a ye tebe ôsu viôé. 
Nde Yasua a nga kui be be atemetem. A nga wulu ngum alu ataté Gilgal. 
Ane Nti a nga tyamelane be asu Israél a jiane be mbia njian e Gabaoñ, a titane be zene ja ke Bétôroñ a wôé be a kui Azéka a Makéda. 
Eyoñe be mateya Israél a kui Bétôroñ: nde Nti a nga wua beta mekok me soʼo yôp a ku be yôp a kui Azéka, nalé be nga tuʼi awu; ba be nga wu a metaʼa mekok be mbe abui a dañe ba bone bʼIsraél be nga wôé a nkpwaté mekôn.
Ane Yasua a nga kobô Nti môs a nga ve Beamorééñ e mo me bone bʼIsraél, nde a nga jô Israél a too na: A jôp, tebeʼe vôm ô tele Gabaoñ, a wo, ngon, e mbiʼili Agalôn.
Nalé jôp e nga tebe te fôʼôsan, a ngone fe é nga tebe akekui éyoñ Israél a kuneya émien e be besiñ bé. Jame di e ne ntilane kalate Yasar. Ane jôp e nga tebe ézezañ yôp teke jiʼa lumbu bebé ngume môs . 
Môs ôfe ô nji tame bo ane wuli nge ôsu nge mvuse na Nti a vôʼôlô tyiñe môt; amu Nti a nga wosan ajô Israél. 
Ane Yasua a Israél ase be nga bulan minkane Gilgal.
Nde bejô bôte betan be nga mate a ke sobô mbas akok Makéda. 
Nde be nga kate Yasua foé na: Bejô bôt betan be solô mbas akok Makéda. 
Ane Yasua a nga jô na: Fenekaʼan beta mekok a nyiine mbas akok, mi tele fe bôt be baʼale be. 
A mia te teban, ve tôñane besiñe benan a bo te ve be éyoñ ya sobô a te kañesane na be nyiine bitisone biap, amu Nti, e Zambe wônan, a veya be mo menan. 
Eyoñe Yasua a bone bʼIsraél be maneya wôé be mbia ñwôan a jiane be, ô vaa ve ba be nga tup a kui bitisone bi mbe nlôñan alem, 
ane bôte bese be nga bulane minkane be Yasua Makéda, teke môt a nga beta bañ ôyem a kobô môte ya bone bʼIsraél.
Yasua a nga jô na: Diʼane anyiine mbé ya mbas akok, a kuli ma bejô bôt betan atan. 
Nalé be nga kuli bejô bôt be mbe mbas akoʼo été atan a zuu be be Yasua: njô bôte ya Yérusalém, nyô ya Ebroñ, nyô ya Yarmut, nyô ya Lakis a njô bôte ya Egloñ. 
Eyoñ be maneya kuli bejô bôte bete atan a zuu be be Yasua, ane Yasua a nga loone bôte bese yʼIsraél, a jô minlô mi bôte mewosan baa be be be nga wulu na: Zaʼane bebé, betaʼane mebo menan e metyiñe bejô bôte bana. Nde be nga subu bebé a beté mebo e metyiñe map. 
Yasua a nga jô be na: Te koone woñ a te fôʼôban, boʼone ngul a ayok, amu avale di nde Nti a ye bo besiñ benan bese mia ye wosane be. 
Eyoñe te Yasua a nga suʼulan bo na be wôé bejô bôte bete; a nga tyelé be bilé bitane yôp a be nga tyele bilé bite akekui mamengôʼé. 
Bebé éyoñ jôp da dim, Yasua a nga ve tyiñe na be vaa be bilé. Ane be nga wua be mbas akoʼo be nga sobô été a dibe anyiin a beta mekok . Beta mekoʼo me ne valé a zu kui môse wu. 
Môs ôte ôbien ñwô Yasua a nga nyoñ Makéda, a jiane nye a nkpwaté mekôn, nalé fe njô bôte wé. Ane a nga jiane be a môt ase a nga too été. Teke môt éziñ a nga liʼi te wu, a a nga bo njô bôte ya Makéda avale fe a nga bo njô bôte ya Yérikô.
Yasua, a Israél ase a too nye nsamba, a nga kôlô Makéda a ke Libna a wosane nye. 
Ane Nti a nga ve fe nye mo mʼIsraél a njô bôt yʼété; nde Israél a nga bôé nye a meyo me nkpwaté mekôn, a wôé fe bôte bese be mbe été. Teke môte wua a nga fam awu; avale a nga bo njô bôte ya Yérikô, avale te fe a nga bo nyô ya Libna.
Akôlô ya Libna, Yasua a Israél ase a too nye nsamba a nga kui Lakis; nde be nga vule minkan ôsu vié a wosane nye. 
Ane Nti a nga ve Lakis e mo mʼIsraél. Nde a nga nyoñeban e môse baa a bôéban a meyo me nkpwaté mekôn; avale Israél a nga bo Libna avale te fe a nga bo bôte bese be nga too Lakis. 
Eyoñe te Oram, njô bôte ya Gézér a nga zu volô Lakis. Nalé Yasua a nga wôé nye baa be bôte bé teke liʼi toʼo ve môte wua.
Ane Yasua, a Israél ase a too nye nsamba a nga kôlô Lakis a kui Egloñ; nde be nga vule minkan ôsu vié a wosane nye. 
Môs ôte ôbien ñwô be nga bôé nye a meyo me nkpwaté mekôn a bôt bese be nga too été; nde Yasua a nga jiane nye môs ôte ôbien avale a nga bo Lakis.
Ane Yasua, a Israél ase a too nye nsamba, a nga kôlô Egloñ a kui Ebroñ a wosane nye. 
Nde be nga nyoñe nye a bôé nye a meyo me nkpwaté mekôn, tison Ebroñ ébien, njô bôte wé, bitison bise bi mbe éjôé jé si a bôte bese be nga too été, avale fe a nga bo Eglôn. Yasua a nji liʼi too ve môte wua, a nga jiane Ebroñ ase a bôte bese be nga too été.
Akôlô ya valé Yasua a Israél ase a too nye nsamba, a nga fombô tison Debir a wosane je. 
Ane a nga nyoñe je, tison éte ébien, njô bôte wé a bitison bise bi nga too éjôé jé si; nde be nga bôé be a nkpwaté mekôn a jiane bôte bese be nga too été, teke liʼi toʼo ve môte wua. Nalé Yasua a nga bo Debir a njô bôte wé avale fe a nga bo Ebroñ, Libna a njô bôte wé.
Ajô te Yasua a nga mane bôé si ése: éfase ya minkô, Négél, Séféla, mevôm me ne ôbe mbetane yôp, nalé fe bejô bôte bap bese; a nji liʼi toʼo ve môte wua, a nga jiane jôm ése é bili mvebe, avalʼane Nti, Zambe ya Israél, a nga bendé nye. 
Nalé ate Yasua a nga bôé be ataté Kadés-Barnéa e Gaza, si ése ya Gôzen a kui Gabaoñ. 
Eyoñ jijia nje Yasua a nga mane nyoñe mesi mete a bejô bôte bap, amu Nti, Zamba Israél, a nga wosan e señe Israél. 
Ane Yasua, a Israél ase a too nye nsamba, a nga bulan e minkan Gilgal.
Eyoñe Yabin njô bôte ya Asor a wôʼôya foé nyô, a nga lôme minlôman e be Yôab njô bôte ya Madon, nalé fe e be Simron a e be nyô ya Aksaf, 
e be bejô bôt be too minkô mfaʼa ya akôé, ba be too Araba, Kinarôt mfaʼa ya nké, ba be too si é ne njeʼese a ba be ne mfaʼa jôp da dim, mefôla ya Dor, 
e be Bekanéeñ be too mfaʼa jôp da dim, e be Beamorééñ, e be Beétieñ, e be Beférézieñ, e be Beyébuzieñ be too minkô, e be Beévieñ be too nkôle Ermone si, si ya Mispa. 
Bese be nga kui atan a minsamba mewosane miap; be mbe abui ane nselek ô ne abui e nsaʼa mañ, bikabela a bevagoñ bita babe fe be too étua abui. 
Nalé bejô bôt bete bese be nga bo akôna a vule minkan bebé mendim me Merôme na be wosane Israél. 
Ane Nti a nga jô Yasua na: Te ko be woñ, amu a akiti avalʼawolo di, ma ye ve be bese e mo me Israél be too mbalan meveñ bebé ya wu. Wo ye tyiʼi bikabela biap mimbiaé a diʼi bevagoñ bita bap e nduan.
Ane Yasua a bôte bé bese ya bita be nga suan vôm be nga too mendim me Mérôm atemetem, nalé be nga ku be yôp. 
A Nti a nga ve be e mo me bone bʼIsraél; be ve bôé be a titane be a kui beta Sidoñ, a kui fe Misrefôt-Mayim, a kui mbiʼili ya Mispa mfaʼa jôp da tôô; Israél a nga wôé be môte wua te liʼi. 
Yasua a nga bo be avale Nti a nga jô nye na a bo: A nga tyiʼi mimbiaé ya bikabela biap a diʼi bevagoñ bita bap e nduan.
Melu mete, éyoñ Yasua a bulaneya mvus, a nga nyoñe tison Asor a wôé njô bôte wé a nkpwaté mekôn. Bebela a ne na, melu mvus, Asor nye a mbe nlô tison ya bijôé bite bise. 
Ajô te be nga wôé be a nkpwaté mekôn a jiane bôt bese be mbe été: Teke jôm éziñ ja vebe é nga liʼi, a be nga diʼi Asor a nduan. 
Yasua a nga nyoñe fe bitison bejô bôt bete bese a bejô bôte bap bese, a nga wôé be a meyo me nkpwaté mekôn a jiane be avale Môze, mbo ésaé Nti a nga bendé. 
Ve Israél a nji ke diʼi tison éziñ e bitison ya minkô vengevenge ve Asor, nye Yasua a nga diʼi. 
Ane bone bʼIsraél be nga sa akum ese ya bitison bite a mimbam biyem; ve be nga jiane bôt bese a meyo me nkpwaté mekôn, akekui be nga mane wôé be bese, jôm ja vebe teke liʼi. 
Jame Nti a nga bendé Môze mbo ésaé wé, nde Môze a nga bendé Yasua, a Yasua a nga bo de, a nji ke biasé jam éziñ ya mam Nti a nga bendé Môze.
Avale te nde Yasua a nga nyoñe si: nkôle Négéb ôse, si ése ya Gôzen, njeʼese Araba, nkôle Israél a ngabe jé é ne njeʼese. 
Ataté nkôle Halak ñwô wo yené mfaʼa ya Séyir, a kui Bal-Gad, e beta mbiʼili ya Libañ, nkôle Ermone si, a nga nyoñ bejô bôte bap bese a bôé be, a wôé fe be. 
Yasua a nga wosane bejô bôte bete melu abui. 
Teke tison éziñ é nga bo élate mvoʼé a Israél, vengevenge ve Gabaoñ, vôm Beévieñ be nga too. Be nga nyoñe bie bise a mewosan. 
Amu Nti nye a nga ve minleme miap teke éngôngo, a mane wôé be, avale Nti a nga bendé Môze.
Melu mete fe Yasua a nga ke vaa bone bʼAnak minkôle ya Ebroñ, Debir, Anab, minkôle mise ya Yuda a mi ya Israél: a nga jiane be a bitisone biap. 
Teke mone Anak éziñ a nga beta liʼi e si bone bʼIsraél, vengevenge ve e Gaza, Gat a Asdôd. 
Nalé ate nye Yasua a nga nyoñe si ése, avale Nti a nga jô Môze, a Yasua ke a nga ve je Israél, é bo ngabe jap avalʼane meyoñ me ne nkaban. Ataté éyoñe te, si é nga bo évôvoé teke fe bita.
Bana be ne bejô bôte ya si éte, mbe bone bʼIsraél be nga wôé a nyoñe si jap e Yordan yat, mfaʼa jôp da tôô: akôlô mbiʼili Arnon a kui nkôle Ermon, a Araba ase mfaʼa jôp da tôô: 
Sioñ, njô bôte Beamorééñ a nga too Hesboñ. A nga bili éjôé ataté Aroér, tison é ne nsaʼa ôtôñ Arnon, a ataté ézezañ ôtôñ, éfase jia ya Galad, akekui ôtôñ Yabôk, nné bone bʼAmon. 
A nga jôô fe ataté Araba akekui mañ ya Kinérôt mfaʼa jôp da tôô, a ke fe kui mañ ya Araba, mañ me bili nku, e jôp da tôô mfaʼa ya Bét-Yesimôt; nalé fe mfaʼa ya nké e meyo me nkôle Pisga.
A si Og, njô bôte ya Basañ, wua ya Benefayim be nga liʼi, a nga too Astarôt a Edré.  
A nga jôô si minkôle ya Ermon, Salka, si ése ya Basañ a kui nné si Begézurieñ a Bemakatieñ, nalé fe éfase baa ya Galad, ba Sioñ njô bôte ya Hesboñ be too nné. 
Môze, mbo ésaé Nti, a bone bʼIsraél, be nga bôé be; a Môze, mbo ésaé Nti, a nga ve si jap ane ngap e be bone be Ruben, bone be Gad a bone be éfas ayoñ Manasé.
Bana be ne bejô bôt Yasua a bone bʼIsraél be nga bôé, éyoñe te be dañeya Yordan, mfaʼa jôp da dim, ataté Bal-Gad mbiʼili Libañ, a kui nkôle Halak ô tele mfaʼa ya Séyir. Yasua a nga ve si jap ane ngap, mfaʼa meyoñ ya Israél avalʼane me ne nkaban, 
Si minkô, njeʼese Araba a bone minkô, nkôte si a Négéb: si Beétieñ, Beamorééñ, Bekananééñ, Beférizieñ, Beévieñ a Beyébuzieñ:
Njô bôt ya Yérikô wua, njô bôte ya Ayi mfaʼa ya Bétél wua; 
njô bôte ya Yérusalém wua, nyô ya Ebroñ wua, 
njô bôte ya Yarmut wua, nyô ya Lakis wua; 
njô bôte ya Egloñ wua, nyô ya Gézér wua; 
njô bôte ya Debir wua, nyô ya Géder wua; 
njô bôte ya Orma wua; nyô ya Arad wua; 
njô bôte ya Libna wua; nyô ya Adulam wua; 
njô bôte ya Makéda wua, nyô ya Bétél wua; 
njô bôte ya Tapua wua, nyô ya Efer wua; 
njô bôte ya Afék wua, nyô ya Lasaron wua; 
njô bôte ya Madon wua, nyô ya Asor wua; 
njô bôte ya Simron-Méron wua, nyô ya Akaf wua; 
njô bôte ya Tanak wua nyô ya Mégidô wua; 
njô bôte ya Kédék wua nyô ya Yôknam mfaʼa ya Karmel wua; 
njô bôte ya Dor e mefôla mesi ya Dor wua, nyô ya Gôyim bebé Gilgal wua; 
njô bôte ya Tirsa wua; bese be mbe bejô bôte mewôm mela a wua.
Eyoñe te Yasua a ntoo nnôm amu abui mimbu, Nti a nga jô nye na: Ô ntoo nnôm, a si ja yiane nyoñeban é ngenan étua anen. 
Ngabe si é liʼiya nje nyô: mefôla mese Befilisteñ be too; si Begézurieñ ése 
ataté ôsôé Sior wo lôt Ejipte ôsu a kui nné Ekroñ mfaʼa ya akôé, éfuse si ja yiane wôk a Bekananééñ, ve bejô bôt betane ya Befilisteñ mbe be too été: nyô ya Gaza, nyô ya Asdôd, nyô ya Askalôn, nyô ya Gat a nyô ya Ekroñ; Beévieñ fe be too été. 
Mfaʼa ya nké: si ése Bekananééñ be bili a Méara a ne si Besidônieñ, a kui Afék a nné Beamorééñ; 
si Begibilieñ, a Libañ ase mfaʼa jôp da tôô, ataté Bal-Gad a ne nkôle Ermone si, a kui anyiine Amat; 
bôte bese be too minkô, ataté Libañ a kui Misrefôt-Mayim, Besidônieñ bese, ma ye wôlé mesi map asu bone bʼIsraél. Ve wo ye ve Israél mesi mete mese ane ngap a mboon asimba avale me nga bendé wo. 
A a ntoo ve kabe si nyô éyoñe ji a ve je ane ngap e be meyoñ ébu a éfas ayoñ Manasé.
Bone be Ruben, ba be Gad a éfas ayoñ Manasé be nga nyoñe ngabe jap, nyô Môze a nga ve be Yordan yat mfaʼa jôp da tôô; a avalʼane Môze, mbo ésaé Nti, a nga ve be je: 
ataté Aroér a ne nsaʼa ôtôñ Arnon, a ataté tison é ne ézezañe mbiʼili, afôla si ese ya Médeba a kui Dibôn, 
bitisone Sioñ njô bôte Beamorééñ a mbe a jôʼô Hesboñ, bise a kui minné mi bone bʼAmon; 
Galad, si Bezurieñ a Bemakatieñ, nkôle Ermon ôse a Basañ ase, a kui Salka. 
Ejôé Ôg ése ya Basañ, nye a nga jôô Astarôt a Edré, a nye a mbe wua ya Berefayim be nga liʼi. Môze a nga bôé bejô bôt bete a wôlé mesi map. 
Ve bone bʼIsraél be nji ke wôlé mesi Begézurieñ a ba Bemakatieñ: ajô te be nga tabe ézezañe jap a zu kui môse wu.
Ayoñe Lévi étam nde e nga liʼi te nyoñe ngap; ngabe jé é mbe ve mimvean mia diʼibane nduan asu Nti, e Zambe Israél avalʼane e nga jôbane be nye.
Môze a nga ve ayoñ Ruben ngap avalʼane mebume map me né. 
Be nga nyoñe si ataté Aroér, nsaʼa ôtôñ Arnon a tison é ne ézezañ mbiʼili, si ése é ne bebé Médeba. 
Hesboñ a bitison bié bise bi ne njeʼese: Dibôn Bamôt-Bal, Bét Bal-Méôn, 
Yatsa, Kédémôt, Méfat, 
Kiriyatayim, Sibma, Sérét. Asaar nkôle ya mbiʼili yôp, 
Bét Ayesimôt; 
bitison bise ya njeʼese a éjôé Sioñ, njôô Beamorééñ a nga jôô Hesboñ, ése; Môze a nga bôé nye, émien a bivete ya Madian: Evi, Rékém, Sur, Ur a Réba, be mbe éjôé Sioñe si, be too fe si éte. 
Mbo bemviʼi, jôé na Balam mona Béor, a mbe wua ya bôte bone bʼIsraél be nga bôé a nkpwaté mekôn. 
Nnéa sii Ruben a mbe ôsôé Yordan a kindiʼi jé. Ngabe bone be Ruben nje le, avalʼane mebume map me né, e ne na: Bitison a minlame miap.
Wôna Môze a nga ve Gad a bone bé ngap avalʼane mebume map me né. 
Be nga nyoñe ngabe si avale di: Yazér, bitison bise ya Galad, éfase si bone bʼAmon a kui Aroér, bebé a Raba. 
Ataté Hesboñ a kui Ramat-Mispé a Bétônim, ataté Maanayim a kui nné ya Debir, 
mfaʼa mbiʼili Bét-Aram, Bét-Nimra, Sukôt a Safôn, mebukaʼa ya éjôé Siôñ, njô bôte ya Hesboñ, Yordan a mefôla mé, a kui akuʼu mañ me Kinérét, mfaʼa jôp da tôô Yordan yat. 
Ngabe bone be Gad nje le: bitison a minlame miap, avalʼane mebume map me né.
Môze a nga ve fe éfas ayoñ Manasé a bone bé ngap avalʼane mebume map me né: 
be nga nyoñe ngabe si avale di: ataté Manayim, Basañ ase, éjôé Ôg, njô bôte ya Basañ, ése, a beta bitison bi ne Yayir mfaʼa ya Basañ: bitison mewôm mesaman. 
Efase Galad, Astarôt a Edré, bitison ya éjôé Og njô bôte ya Basañ, bi nga veban be bone be Makir e mone Manasé a e be éfase bone be Makir, avalʼane mebume map me né.
Ngabe Môze a nga ve nje le: minjeʼese ya Môab mfaʼa Yordan yat e jôp da tôô, bebé a Yérikô. 
Môze a nji ke ve ayoñe Lévi ngap; ve ngabe jé é mbe Nti, Zamba Israél, aval Emien a nga jô nye.
Ngabe bone bʼIsraél be nga nyoñ e si ya Kanaan nje nyô, ngabe Ntuni Eléazar, Yasua mona Nun a bivete menda me bôt ya meyoñ be nga ve bone bʼIsraél ane ngap. 
Meyoñ ébu a étun, me nga nyoñe ngap a mboon asimba , avale Nti a nga bendé Môze. 
Amu Môze a nga ve meyoñ mebaé a étun ngap teke na be dañe Yordan. Ve bone be Lévi be nji ke nyoñe ngap ézezañe jap. 
Bone be Yôsep be mbe tañe meyoñ mebaé: Manasé ba Efrayim; a bone be Lévi be nji ke nyoñe ngap si éte, vengevenge ve bitison be nga too, a mefôla yʼété asu akume dap, a mimbam biyeme miap. 
Ane bone bʼIsraél be nga bo ane Nti a nga bendé Môze a kabe si.
Ane bone bʼIsraél be nga zu be Yasua Gilgal; nde Kaléb mona Yefuné, mone Kénézieñ, a nga jô nye na: Wo wo yeme jame Nti a nga jô Môze, môta Zambe, ajô bia wo e Kadés-Barnéa 
me nga bili mimbu mewôm menyin, éyoñe Môze, mbo ésaé Nti a nga lôme ma Kadés-Barnéa na me ke looé si, a me nga zu kate nye foé ya ôbé.  Foé é ne avale nlem wo yem. 
Bobejañ bia be be bi nga ke, be nga bo na bôt be bili ateʼe minlem, ve ma me nga tôñe foʼo ve zene Nti, Zambe wom. 
Amôs ôte, Môze a nga kane ngana na: Si abo dôé e nga tibi, ja ye bo ngabe jôé a nyô bone bôé nnôm éto, amu ô nga tuʼa tôñe zene Nti, Zambe wom. 
Nde éyoñe ji Nti a boya na me nyiñ avale a nga jô. Nti a nga kobô Môze jame di, den a ntoo mimbu mewôm menyin a mitan. 
Me ngenan me simesaʼan môse Môze a nga lôme ma; abime ngul me nga bili môs ôte, nde fe me ngenan me bili éyoñe ji asu mewosan, tee nkuan atan nge mbulane mvus. 
Ajô te vaʼa ma nkôle wu, wu Nti a nga kobô wô môs ôte: amu ô nga yem môs ôte ôbiene na bone bʼAnak be too nkôle te, nalé fe na beta bitison bi ne mbômaʼan a alem, be ne fe été. Ve Nti émien a tabeʼe be ma, nalé ma ye wôlé be si éte avale Nti a nga jô.
Nde Yasua a nga botane Kaléb, mona Yefuné a a nga ve nye Ebroñ ane ngap. 
Ajô te Kaléb, mona Yefuné, mone Kénézieñ, a nga nyoñe Ebroñ ane ngap a kui môse wu, amu a nga tuʼa tôñe zene Nti, Zamba Israél. 
Melu mvus be nga loone Ebroñ na Kiryat-Arba; Arba ate, ataté éyoñe te, a mbe ne mieññ teke bita.
Ngabe si bone be Yuda, avalʼane mebume map me né é mbe é kele kui nné sii Edom mfaʼa nkôte si ba loone na sin, mfaʼa ya nké, e susuʼa si nké. 
Ajô te nné wop, mfaʼa ya nké, a nga kôlô mañ me nku susuʼa, a kôlô fe éfuse si ja funan ôyem é too zôsôô a Négéb, 
a kui abete nkôl ba loon akrabime nké, a lôte sin a beta bete Kadés-Barnéa nké; a lôte Esroñ a bet mfaʼa ya Adar a lumbu Karka; 
a beta lôt Asmôn a kui ôtôñ yʼEjipte, nné a kele kui mañ. Nné wônan ya nké nye le. 
Mfaʼa jôp da tôô, nné a mbe mañ me nku a kui vôme Yordan a suane mañ. Mfaʼa ya akôé, nné a nga kôlô ôyeme mañ ô ne asuane Yordan. 
A bete mfaʼa ya Bét-Ogla, a lôte Bét-Araba mfaʼa yʼakôé, a beté a kui akoʼo Bôañ, e mone Ruben. 
Nné a nga bet mfaʼa ya Debir, mbiʼili Akor ô too zañ, a kelé mfaʼa ya Gilgal akôé, zôsôô a abete nkôle Adumim, ôtôñe nké. Nné ate a nga lôt bebé mendim me En-Semék a ke vam En-Rôgél. 
Nnéa si a nga bet, ataté valé a ke lôte mbiʼili Bén-Inom, avele nkôl ya Yebus mfaʼa ya nké, nye a ne Yérusalém, ane a nga bet a kui Abôdim, a akôé ya susuʼa mbiʼili Berefayim. 
A nné ate a nga kôlô abôbône nkôle te, a kui fe anjeñe mendim me Néftôa, a lôte fe valé a ke mfaʼa bitison ya nkôle Efroñ, nné ate a nga kui fe Bala ane jôé afe na Kiryat-Yéarim; 
akôlô ya Bala, nné a nga vit mfaʼa jôp da dim minkôle ya Séyir, ô lôte avele nkôle mefan mfaʼa ya akôé, nye ane jôé afe na Kesalôn, nné a beta sis Bétsemék a lôte Timna. 
A ke vam avele nkôle Ekroñ, a beta lôte nkôle Bala, a kui Yabnil a ke vame mañ. 
Nné si ya mfaʼa jôp da dim a mbe beta mañ a kindiʼi jé. Avale te nde minné mi si mi bone be Yuda mi mbe, mekuʼu mese avale mebume map me né.
Be nga ve Kaléb, e mone Yefuné, ngabe si ézezañe bone be Yuda, avale Nti a nga bendé Yasua: Kiryat-Arba, nye a ne Ebroñ: Arba a mbe ésaa Anak. 
Kaléb a nga wôlé bone bʼAnak belaa mesi: Sésayi, Ayiman a Talmayi, be soʼo mvoñe Anak. 
Akôlô ya valé nde, a nga ke wosane bôte ya Debir, nye be nga loone melu mvuse na Kiryat-Séfer. 
Kaléb a nga jô na: Môt a ye bôé Kiryat-Séfer a nyoñe nye, ma ye ve nye ngo jam Aksa é bo minga wé. 
Ajô te Otni e mone Kenaz, monyañe Kaléb, a nga nyoñe nye: nde Kaléb a nga ve nye ngo jé Aksa é bo minga wé.  
Eyoñe Aksa a nga nyiine ndaa Otniél, ane a nga tindi nye na a sili ésaa wé Kaléb afub. Nde a nga yôô a tebe si, a kôlôʼô éjakase jé yôp, ane Kaléb a nga sili nye na: Wo kômbô jé? 
Nde a nga yalane na: Mvamaʼane ma a ve fe ma menjeñe mendim, amu ô nga toé ma éfuse si ya nké. Nalé a nga ve nye menjeñe mendim ya akôé a nké. 
Ngab ayoñ bone be Yuda nje le, avalʼane mebume map me né. 
Bitison bi nga too akuʼu si bone be Yuda, mfaʼa nné Edom a Négéb été mbie bi: Kabsél, Eder, Yagur; 
Kina, Dimôna, Adada; 
Kédés, Asor, Itañ, 
Sif, Télém, Béalôt; 
Asor-Adata, Keriyôt. Esroñ, nye a ne Asor; 
Aman, Sema, Môlada; 
Asar-Gada, Esmôn, Bét-Palét; 
Asar-Sual, Birséba, Biziôtia; 
Bala, Iyim, Atsém; 
Eltôlad, Késil, Orma; 
Tiglag, Madmanna, Sansanna; 
Lebaôt, Silyim, Ayin a Rimôn, bise bi mbe bitison mewôm mebaé a ébu ô laté a minlame miap.
Mfaʼa ya njeʼese: Estaol, Tôréa, Asna; 
Zanôa, En-Ganim, Tapua, Enam; 
Yarmut, Adulam, Sôkô Azéka, 
Sarayim, Aditayim, Gedéra a Gedérôtayim: bitison awôm a binyin a minlame miap. 
Tenañ, Adasa, Migdal-Gad, 
Dileañ, Mispé, Yôktél, 
Lakis, Bôtkat, Egloñ; 
Kalôn, Lamas, Kitlis; 
Gedérôt, Bét-Dagon, Naama a Makéda: bitison awôm a bisaman a minlame miap. 
Libna, Eter, Akan; 
Yifta, Akna, Nésib; 
Kéla, Akzib a Marésa: bitison ébu a minlame miap. 
Ekroñ, bitison bi tii a nye a minlame miap; 
ataté Ekroñ mfaʼa jôp da dim, bitison bise bi ne bebé a Asdôd a minlame miap, 
Asdôd, bitison bi tii a nye a minlame mié; Gaza, bitison bi tii a nye a minlame mié, akekui, ôtôñe yʼEjipte, e mañ me ne anen a kindiʼi jé.
Mfaʼa ya nkô: Kamir, Yatié, Sôkô, 
Dana, Kiryat-Sana, nye a ne Debir, 
Anab Ektemô, Anim; 
Gôzen, Ôloñ a Gilô: bitison awôm a jia a minlame miap. 
Arab, Duma, Ekeañ; 
Yanum, Bét-Tapua, Aféka 
Uméta Kiryat-Arba, nye a ne Ebroñ a Tior: bitison ébu a minlame miap. 
Maôn Karmél, Zif, Yuta. 
Yizrél, Yokdéam, Zanôa, 
Kayin, Gibéa a Timna: Bitison awôm a minlame miap. 
Alul, Bét-Sur, Gedor; 
Maarat, Bét-Anôt a Eltekôn: bitison bisaman a minlame miap. 
Kiryat-Bal, nye a ne Kiryat-Yearim a Raba: bitison bibaé a minlame miap. 
Mfaʼa ya fé: Bet-Araba, Midin, Sekaka; 
Nibkan, Ir-Améla a Eyin-Gédi: bitison bisaman a minlame miap; 
bone be Yuda be nga bo teke ngule ya nyoñe si Beyébuzieñ mbe be nga too Yérusalém; Beyébuzieñ bete baa be bone be Yuda be nga tabe Yérusalém azukui môse wu.
Akap e nga veban be bone be Yôsep e nga taté Yurdéñ, bebé Yérikô, e jôp da tôô, e lôte nkôte si wo yené, ataté e Yérikô nkôle Bétél. 
Beta nkôle a kui Luz, a lôt a ke nné Bearkieñ Atarôt. 
A siliki e jôp da dim, nné Beyafeletieñ, a kui éfuse si ya Bétôroñ nké, a ke fe kui Gézér na e vam e mañ. 
Ngabe bon be Yôsep nje le: Manasé baa Efrayim.
Nné bon bʼEfrayim nye nyô, avalʼane mebume map me né: nné ya ngabe jap a mbe mfaʼa jôp da tôô: Atarôt-Adar, a kui Bétôroñ akôé. 
Nné a nga kui mfaʼa jôp da dim, étune ya Mikmétat akôé, a beta kôñelan mfaʼa jôp da tôô, étune ya Taanat-Silô a tyiʼilan e jôp da tôô, mfaʼa ya Yanôa. 
Akôlô ya Yanôa, nné a siliki mfaʼa ya Atarôt a Naarata, a nnambe Yérikô, a ke vame Yordan. 
Akôlô a kôlô Tapua, a lumbu mfaʼa jôp da dim, ôtôñe Kana, a ke vame mañ. Ngabe si bon bʼEfrayim, avalʼane mebume map me né, nje le. 
Nalé fe bitison bi nga veban asu bon bʼEfrayim ézezañ ya ngabe bone be Manasé, bise a minlame miap. 
Ve be nga bo te wôlé Bekananééñ be nga too Gézér si jap. Bekananééñ bete be nga tabe ézezañe jap a kui môse wu. Ve be too alo ya bo be bisaé.
Ayoñe Manasé, ntôle mone Yôsep, e nga nyoñe fe ngap. Makir, ntôle mone Manasé, a too fe ésaa Galad, a nga nyoñe Galad a Basañ, amu a mbe môta mewosan. 
Bone be Manasé bevok be nga nyoñe fe ngap, avalʼane mebume map me né: bone bʼAbiézer, bone bʼElék, bone bʼAsriél, bone be Sikem, bone bʼEfér, bone be Semida, mbe be mbe bobefam be Manasé, e mone Yôsep. 
Telôfad e mone Efer e mone Galad, e mone Makir, e mone Manasé a nji biaé monafam ve bobebinga, be too môé na: Mala, Nôa, Ogla, Milka a Tirsa. 
Ane be nga zu be Ntuni Eléazar, asu be Yasua mona Nun, a asu bivet, a jô na: Nti a nga bendé Môze na: A ve bia ngabe si e zañe bobejañ. Nde be nga ve be ngap e zañe bobenyañ bʼésaa wop, avalʼane abendé Nti e mbe. 
Be nga ve Manasé mengab awôm a mboon asimba , te lañe Galad a Basañ e Yordane yat. 
Amu bobebinga be Manasé be nga nyoñe ngap e zañe bobefame bé, a Galad a mbe asu bobefam be Manasé bevok. 
Nnéa si Manasé a nga taté Azér a kui Mikméta, zôsôô a Sikem, a siliki e yamim, mfaʼa bôte ya Eyin-Tapua be too. 
E si é nga bômane Tapua é mbe jôme bone be Manasé, ve Tapua émien a mbe jôme bone bʼEfrayim. 
Nnéa si ate a nga siliki ôtôñe kana, mfaʼa ya nké. Bitison bite bi mbe ngabe Efrayim, ézezañe bitison bi Manasé. Nnéa si Manasé ôtôñ akôé a nga vame mañ. 
Efuse si ya nké é mbe ji Efrayim, ji ya akôé kik é too ji Manasé, mañ me too be zañ; be nga nnambe éfuse si Azér mfaʼa yʼakôé, éfuse si Isakar mfaʼa jôp da tôô. 
Bifuse bi si Isakar a Azér été, Manasé a nga bili: Bétséan a bitison bi nga tii a nye, Yiblim a bitisone bié, bôte ya Dor a bitisone bié, bôte ya Eyin-Dor a bitisone bié, bôte ya Tanak a bitisone bié, bôte ya Megidô a bitisone bié: ngoto éla. 
Bone be Manasé be nji bo nguleya nyoñe bitisone bite, a bôte ya Kanaan be nga kômbô tabe si éte. 
Eyoñe bone bʼIsraél be nga bo ngul abime da yian, ane be nga timili bôte ya Kanaan alo, ve be nji ke wôlé be bitisone biap.
Ane bone be Yôsep be nga kobô Yasua na: Amu jé ô nga ve bia vôme wua ane ngap, abôta si da, bi ke bi too abime beta ayoñe bôte di, amu Nti a botaneya bia a kui éyoñe ji? 
Yasua a nga yalane be na: Nge mi ne beta ayoñe bôt, kelan afan, a li vôm éziñ e sii Beférézieñ a Berefayim, amu nkôl Efrayim ô dañeya wo ôbametan. 
Nde bone be Yôsep be nga jô na: Nkôle te ô se nguleya yiane bia; nalé fe na bevagoñ bityé be ne e be bôte bese ya Kanaan be too mbiʼili, ba be ne Bétséañ a bitisone bié, a ba be ne mbiʼili Yizrél. 
Ajô te Yasua a nga jô nda Yôsep, Efrayim a Manasé na: Ô ne beta ayoñe bôt, a ngule jôé é ne anen, woo ye ke nyoñ éfuse si é ne tyôtyoé. 
Ve wo ye nyoñe nkôl, akôsa bo na nkôle te ô ne afan: wo ye baʼé bilé yʼété, a yene beta mfi été. Wo ye wôlé bôte ya Kanaan si jap, akôsa bo be bili bevagoñ bityé a, akôsa bo be ne ngulʼabui.
Ane bôte bese yʼIsraél be nga sulan e Silô. Nde be nga lam ndʼéndelé bendôbaʼane valé, a koone na, si ése é ntoo éjôé jabe si. 
Valé meyoñ ya be be me ngenan te nyoñe ngabe si jap. 
Nde Yasua a nga jô bone bʼIsraél na: Mia ye bo njem a fianga ya nyoñe si Nti, e Zambe bʼésoo benan a veya mia akekui éyoñ évé? 
Ayoñ ése é tobôk bôte belaa, a ma ye lôme be be ke bo jam éziñ: ba ye kôlô a wulu e si ése, a tili avalʼane mengap ya si éte me né, wôna, ba ye beta bulan e be ma. 
Ba ye kabe je ngabe zamgbwa. Yuda a ye liʼi mfaʼa minné mié ya nké mi né, a nda Yôsep ja ye tabe e minné mié yʼakôé. 
Wôna, mia mia ye kaban abime si e liʼiya, tañe mengap zamgbwa, éyoñe te mia ye zu liti ma nkabane te, a ma ye bo asimba , asu denan asu be Nti, e Zambe wongan. 
Ve Belévit ba ye bo te nyoñe ngap ézezañe jenan, amu ésaé betuni é ne ngabe jap, wôna Gad, Ruben a éfas ayoñ Manasé be nga nyoñe ngap e Yordan yat, mfaʼa jôp da tôô, ngabe Môze, mbo ésaé Nti, a nga ve be. 
Nde bôte bete be nga kôlô si a ke. Yasua a nga bendé beveʼe si na: Kelan a bômane si, a veʼe je, éyoñe te mia ye bulan e be ma: ma ye bo asimba , asu denan asu be Nti e Silô. 
Nalé bôte bete be nga ke, a mane tyiʼilane si ése: nde be nga mane veʼe je, tañe mengabe zamgbwa a mane tili me e ngume kalatʼété, avalʼane bitison bi né. Ane be nga bulane be Yasua e minkane Silô. 
Nde Yasua a nga bo asimba asu dap, asu be Nti, a a nga kabe si e be meyoñ zamgbwa yʼIsraél me nga liʼi, avalʼane me mbe nkaban.
Ngabe si bone be Bényamin é nga vebane be be, a asimba , avalʼane mebume map me né. Nné wop a mbe e zañe bone be Yuda a bone be Yôsep. 
Mfaʼa yʼakôé, nné ate a nga taté Yordan, a bet avele Yérikô akôé, a bete nkô, mfaʼa jôp da dim, a kele vam e nkôte si ba loone Bét-Avén. 
A beta lôte valé, a kui e Luz, avele Luz é ne Bétél e nké, a siliki Atarôt-Adar e nkôle yôp ô ne Bétôroñ e nké. 
Mfaʼa jôp da dim, nné a nga vit mfaʼa ya mañ e nké, ataté nkôl ô ne zôsôô a Bétôroñe nké, a ke vam e Kiryat-Bal, nye a ne Kiryat-Yearim, tisone bone be Yuda mfaʼa jôbe da dime le. 
Mfaʼa ya nké ô mbe ô tatéʼé akuʼu Kiryat-Yearim. Nné a mbe a kuik e jôbe da tôô, a kui fe anjeñ mendim me Néftôa. 
Nné a nga siliki e susuʼa nkôl ô ne zôsôô a mbiʼili Bén-Inom, e mbiʼili Refayim akôé. A siliki mbiʼili Inom, avele Beyébuzieñ nké, a beta siliki a kui Eyin-Rogél, 
a lôt akôé a ke kui Eyin-Sémék, a kui fe e Gelilôt, nye a ne zôsôô a abete nkôle Adumin, a siliki akoʼo Bôañ, mona Ruben. 
A lôt avele nkôlʼakôé, zôsôô a Araba. 
A beta lôt avele Bét-Ogla akôé, a ke vam e mañ me nku akôé, mfaʼa ya asuane Yordan e nké: nné ya nké nye le. 
Mfaʼa ya jôp da tôô, Yordan nye a mbe nné. Ngabe si bone be Bényamin, avalʼane mebume map me né, a minné mié mimfaʼa mise, nye le.
Bitison bi bone be Bényamin, avalʼane mebume map me né mbie bi: Yérikô, Bét-Ogla, Emék-Késis; 
Bét-Araba, Semarayim, Bétél; 
Avim, Para, Ofra; 
Kéfar-Amonayi, Ofni a Géba; bitison awôm a bibaé a minlame miap. 
Gabaoñ, Rama, Beérôt; 
Mispé, Kefira, Môsa; 
Rekém, Yirpeél, Tareala; 
Séla, Eléf, Yebus, nye a ne Yérusalém, Gibeat a Kiryat: bitison awôm a binyin a minlame miap. Ngabe si bone be Bényamin, avalʼane mebume map me né, nje le.
Ngabe si baa é nga kôlô é mbe nyô Siméoñ, bone be Siméoñ, avalʼane mebume map me né. Ngabe jap é mbe ézezañe ngabe bone be Yuda. 
Ngap be nga nyoñ nje nyô: Birséba, Séba, Môlada; 
Asar-Sual, Bala, Atsém; 
Eltôlad-Betul, Orma; 
Tiklag, Bét-Marka bôt, Asar-Susa; 
Bét-Lebaôt a Saruéñ: bitison awôm a bilaa a minlame miap. 
Ayin, Rimôn, Eter a Akan: bitison binyin a minlame miap, 
a minlam mise mi mbe mefôla ya bitison bite, a kui Baalat-Bir, nye a ne Ramat ya nké. Ngabe si bone be Siméoñ, avalʼane mebume map me né, nje le. 
Ngabe si bone be Siméoñ é nga nyoñeban afôla si bone be Yuda, amu ngabe bone be Yuda é nga dañ anen mfaʼa wop, ajô te bone be Siméoñ be nga nyoñe ngap ézezañe jap.
Ngabe lale é mbe nyô bone be Zabuloñ, avalʼane mebume map me né. Nnéa si wop a mbe ndam a kui Sarid. 
A beté mfaʼa jôp da dim a mfaʼa ya Maréala, a ke nnambe Dabékét a ôtôñ wo lôt ôsu Yôkneam. 
A kôlô Sarid a kôñelan mfaʼa jôp da tôô, e nné Kislôt-Tabor, a ke vame Dabrat, éyoñe te a bet e Yafia. 
A kôlô valé a ke lôt e jôp da tôô, zôsôô a Gita-Efer, a Ita-Kisin, a ke vame Rimôn, a kui Néa. 
Eyoñe te a kôñelan Anatôn akôé, a ke vame mone mbiʼili Yifta-El. 
Be nga bili fe Kata, Naala, Simrôn, Yideala; Bétléhém: bitison awôm a bibaé a minlame miap. 
Ngabe si bone be Zabuloñ be nga nyoñ nje le, avalʼane mebume map me né; bitison bite a minlame miap.
Ngabe nyini é nga kôlô é mbe nyô Isakar, asu bone bʼIsakar, avalʼane mebume map me né. 
Nné wop a nga kui Yizrél, Yesulôt, Sunem, 
Afarayim, Kiôn, Anaarat; 
Rabit, Kisiôn, Abet; 
Rémét, Eyin-Kanim, Eyin-Ada a Bét-Patét; 
Nné ate a nga nnambe fe Tabor a Kaasima, a Bétsemék, a ke vame Yordan: bitison awôm a bisaman a minlame miap. 
Ngabe bone bʼIsakar be nga nyoñ nje le, avalʼane mebume map me né, bitison bite a minlame miap.
Ngabe tane é nga kôlô é mbe nyô bone bʼAzér, avalʼane mebume map me né. 
Nné wop a mbe Elkat, Ali, Bétén, Aksaf; 
Alamélék, Amead a Mikal, akekui mfaʼa jôp da dim, nkôle Karmél a Sior-Libnat; 
A kôñelan mfaʼa jôp da tôô e Bét-Dagon; a nnambe Zabuloñ, a mbiʼili Yifta-El e Bét-Emék a Négél akôé, a ke vame Kabul e mbo ngal. 
A mfaʼa ya Ebroñ, Reôd, Amon a Kana, akekui e beta Sidoñ. 
A kôñelan mfaʼa ya Rama, a kui tison ôlem ba loone Tir, a mfaʼa ya Osa, a suʼulane vam e mañ, éyoñe te a lôteya ngoto Akzib. 
Uma, Afék a Rehôb be too fe été; bitisone mewôm mebaé a bibaé a minlame miap. 
Ngabe si bone bʼAzér nje le, avalʼane mebume map me né: bitisone bite a minlame miap.
Ngabe saman é nga kôlô é mbe nyô bone be Néftali, avalʼane mebume map me né. 
Nné wop a nga taté Eléf, Elôn, a lôté e Taananim, Adami-Nékéb a Yabnil, a kui Lakum, a ke vame Yordan. 
A tyiñelan e jôp da dim, Aznôt-Tabor, a kôlô valé a kui Ukôt; a nga nnambe Zabuloñ mfaʼa ya nké, Azér, mfaʼa jôp da dim a Yuda; Yordan a mbe mfaʼa jôp da tôô. 
Bitison bi ne mbômaʼan a alem bi mbe na: Sidim, Zér, Amat, Rakat, Kinérét; 
Adama, Rama, Asor; 
Kédés, Edré, En-Asor. 
Yireôn, Migdal-El, Orém, Bét-Anat a Bétsemék: bitison awôm a ébu a minlame miap. 
Ngabe si bone be Néftali be nga nyoñ nje le, avalʼane mebume map me né, bitison bite a minlame miap.
Ngabe zamgbwale é nga kôlô é mbe nyô bone be Dañ, avalʼane mebume map me né. 
Nné wop a mbe: Sôréa, Ektaol, Ir-Semék; 
Salabin, Ayalôn, Yitla; 
Elôn, Timnata, Ekroñ; 
Eltéké, Gibeton, Baalat; 
Yeyud, Bené-Berak, Gat-Rimôn; 
Mendim me Yarkôn a Rakôn, a si é ne bebé a Yafa. 
Amu bone be Dañ be nga bo te nguleya baʼale si jap, nde be nga kôlô si a wosane Lékém; ane be nga nyoñe nye a jiane nye a meyo me nkpwaté mekôn: nde be nga nyoñe nye a tabe été, a loone nye jôé na Dañ, jôé ésaa wop. 
Ngabe si bone be Dañ nje le, avalʼane mebume map me né: bitison bite a minlame miap.
Eyoñe te be maneya nyoñe si, avalʼane minné yʼété mi né, bone bʼIsraél be nga ve Yasua e mone Nun ngap ézezañe jap. 
Avalʼane Nti a nga bendé, be nga ve nye tison émien a nga sili: Timnat-Séra, e nkôle Efrayim, a nga beta lôñe je a tabe été. 
Mengabe Ntuni Eléazar, Yasua e mone Nun a bivete ya menda me bôt, avalʼane meyoñ me bone bʼIsraél me né, be nga kap a mboon asimba ôsu Nti e Silô, anyiine nda éndelé bendôbaʼan Ane nkabane si ô nga man.
Nti a nga kobô Yasua na: 
Kobôʼô bone bʼIsraél na: Telaʼan e mfaʼa wônan, bitison ya sobô, mbie me nga kobô mia a anyu Môze. 
Môt a ye vañe wôé môt, nge wôé nye e fuʼan, a ne nguleya tup a ke wé. Bitison bite bia ye bo mia mevôme ya sobô nkune metyi. 
Ñwôé bôt a ye mate, a ke e tisone jia yʼété; a ye tebe anyiine mbé ya tison, a kañete bemvendé ya tison éte e jam a bili; éyoñe te ba ye nyoñe nye e fefele jap, e tison été, a ve nye vôme ya tabe baa be be e tison été.
Nge nkune metyi a tôñe nye, bemvendé ba ye bo te kalane ñwôé môt e mo mé: amu a nga wôé môt a ne nye bebé e fuʼan, amu a nji tame taté bo nsiñe wé. 
A ye tabe e tison été akekui a tebeya asu betyiʼi mejô ya ayoñ, a ke fe kui éyoñe Monti ntuni a bo bisaé melu mete a wuya. Eyoñe te nje ñwôé môt a ye kôlô a bulan e tisone jé a e nda jé, e tison vôm a nga tup.
Nde be nga telé Kadés e Galilé, nkôle Néftali; Sikem nkôle Efrayim, a Kiryat-Arba a ne Ebroñ, nkôle Yuda. 
E Yordan yat, mfaʼa jôp da tôô, be nga telé Yérikô; mfaʼa ya nkôte si, e njeʼese ayoñe Ruben, be nga telé Besér; Ramôt mfaʼa ya Galad, ayoñe Manasé été. 
Bitisone bi, mbie bi nga teléban asu bone bʼIsraél bese, a asu ntabe ô too ézezañe jap. Nalé nyô ase a ne wôé môt e fuʼan a ne mate, a ke sobô été, a bo te wu e mo me nkune metyi, éyoñ a ngenan te tebe asu betyiʼi mejô ya ayoñ.
Ane betebʼôsu ya menda me bôt me bone be Lévi be nga zu e be ntuni Eléazar, Yasua e mone Nun, a bivete menda me bôte ya meyoñ yʼIsraél. 
Nde be nga kobô be e Silô, si ya Kanaan a jô na: Nti a nga bendé a anyu Môze na be ve bia bitison ya tabe, a mefôla yʼété asu mimbame betite miangan. 
Nde bone bʼIsraél be nga ve mvôʼô Lévi bitisone bina a mefôla yʼété, bi soʼo e ngabe si jabʼété, avalʼane Nti a nga bendé.
Be nga bo asimba asu menda me bôte Bekeyatit. Wôna e mvôʼô Lévi été, bone bʼAron be nga nyoñe bitison awôm a bilaa a mboon asimba , bi soʼo e Yuda été, Siméoñ a Bényamin. 
Bone be Keyat bevoʼo fe, a mboon asimba , be nga nyoñe bitison awôm, bi soʼo Efrayim, Dañ a éfas ayoñe Manasé. 
E Basañ, a mboon asimba , bone be Gerson be nga nyoñe bitison awôm a bilaa, bi soʼo Isakar, Azér, Néftali a éfas ayoñe Manasé. 
Bone be Mérari, avalʼane mebume map me né, be nga nyoñe bitison awôm a bibaé, bi soʼo ayoñe Ruben, Gad a Zabuloñ. 
A mboon asimba , bone bʼIsraél be nga ve mvôʼô Lévi bitisone bite a mefôla map, avalʼane Nti a nga bendé a anyu Môze.
Môé bitison bi nga nyoñeban e Yuda a Siméoñ, 
a veban e be bone bʼAron, e menda me bôte Keyat, mvôʼô Lévi, amu mbe asimba e nga taté liti, 
môé mete ma: Kiryat-Arba nye a ne Ebroñ nkôle Yuda a mefôla ma bômane nye. Arba a mbe ésaa Anak. 
Ve Kaléb a nga nyoñe mefube yʼété a minlame mié. 
Be nga ve bone bʼAron, ntuni , tison ya sobô asu bewôé bôt, Ebroñ a mefôla mé, Libna a mevôm ma bômane nye. 
Yatir a mefôla ma bômane nye; Estemon a mefôla ma bômane nye. 
Olôn a mefôla ma bômane nye; Debir a mefôla ma bômane nye. 
Ayin a mefôla ma bômane nye; Yuta a mefôla ma bômane nye; Bétsemék a mefôla ma bômane nye: bitison ébu, bi soʼo e be meyoñ mete mebaé. 
Bitison bi nga nyoñeban e Bényamin kik, mbie bi: Gabaoñ a mefôla ma bômane nye; Géba a mefôla ma bômane nye; 
Anatot a mefôla ma bômane nye; Almôn a mefôla mé: bitison binyin. 
Betuni, bone bʼAron, be nga nyoñe bitison awôm a bilaa a mefôla ma bômane bie.
Mvôʼô Lévi, be mbe ba ya bone be Keyat, bevok be nga nyoñe bitison yʼEfrayim a asimba . 
Be nga ve be tison bewôé bôt be ne sobô: Sikem a mefôla mé; Gézér a mefôla mé e minkôle mi Efrayim. 
Kibsayim a mefôla mé, nalé fe Bétôroñ a mefôla mé: bitison binyin; 
bitison bi nga nyoñeban e Dañ: Elteké a mefôla mé; Gibeton a mefôla mé; 
Ayalôn a mefôla mé, nalé fe Gat-Rimôn a mefôla mé: bitison binyin. 
Mfaʼa éfas ayoñ Manasé: Taanak a mefôla mé. Gat-Rimôn a mefôla mé: bitison bibaé. 
Bitison bise bi mbe awôm a mefôla map mbie bi nga veban e be mebume me bone be Keyat bevok.
Ngab é nga nyoñeban e bʼéfas ayoñe Manasé, a veban e be bone be Gerson ya mvôʼô Lévi nje nyô: Gôlañ, e Basañ, a mefôla mé, a too tison bewôé bôt be ne nguleya sobô, nalé fe Biktra a mefôla mé: bitison bibaé; 
bitison bi nga nyoñeban e be mvôʼô Isakar: Kisiôn a mefôla mé; Dabrat a mefôla mé. 
Yarmut a mefôla mé, nalé fe Eyin-Ganim a mefôla mé: bitison binyin; 
bitison bi nga nyoñeban e be Azér: Miseal a mefôla mé; Abdôn a mefôla mé, 
Elkat a mefôla mé, nalé fe Reyôb a mefôla mé: bitison binyin. 
Bitison bi nga nyoñeban e be Néftali: tison bewôé bôt be ne nguleya sobô: Kédés, e Galilé, a mefôla mé; Amôt-Dor a mefôla mé, nalé fe Kartañ a mefôla mé: bitison bilaa. 
Bitison bi bone be Gerson, avalʼane menda me bôte map me né, bise bi mbe awôm a bilaa.
Mvôʼô Lévi be nga liʼi, ba ya menda me bôte me Mérari, be nga ve be bitison bi nga nyoñeban ana: Yôknam a mefôla mé, Karta a mefôla mé, 
Dimna a mefôla mé, nalé fe Nayalal a mefôla mé: bitison binyin; 
bitison bi nga nyoñeban e be Ruben: Bétzér a mefôla mé; Yatsa a mefôla mé, 
Kedémôt a mefôla mé, nalé fe Méfat a mefôla mé: bitison binyin. 
Bitison bi nga nyoñeban e be Gad: tison bewôé bôt be ne sobô: Ramôt ya Galad a mefôla mé; Mayanayim a mefôla mé, 
Hesboñ a mefôla mé, nalé fe Yazér a mefôla mé: ase bitison binyin. 
Bitison bise bi nga veban e be bone be Mérari, avalʼane mebume map me né, be too mebukaʼa ya mvôʼô Lévi, bi mbe awôm a bibaé. 
Bitisone bise mvôʼô Lévi be nga nyoñ ézezañe bone bʼIsraél bi mbe mewôm menyin a muam, a mefôla map. 
Tison ése yʼété é nga bili mefôla ma bômane je: avale te é mbe mfaʼa bitison bite bise.
Avale di nde Nti a nga ve Israél si ése a nga kane ngana na a ye ve bʼésaa bap; ane be nga nyoñe je a tabe été. 
Yasua a nga loone bone be Ruben, ba be Gad a ba bʼéfas ayoñe Manasé, 
a jô be na: Mi nga bo e jam ese Môze, mbo ésaé Nti, a nga bendé mia, a mi nga bo tyiñe jam mewôk mfaʼa ya jam ese me nga bendé mia, 
den melu abui, mi nji ke liʼi bobenyoñ, a mi nga bo abendé Nti, e Zambe wônan, a nga bendé mia. 
Amu Nti, e Zambe wônan, a veya bobenyoñ benan awoʼon avale a nga jô: mi ntoo nguleya bulan e menda bindelé menan, e mfaʼa si jenan é né, nje Môze, mbo ésaé Nti, a nga ve mia e Yordan yat.
Bômbaʼan évévé ya bo abendé a atiñe Môze, mbo ésaé Nti, a nga bendé mia, mia yiane nyeʼe Nti, e Zambe wônan, wulaʼan e mezene mé mese été: boʼon mebendé mé, kabetaʼan a nye, a saane nye a nleme wôé ôse a nyôle jôé ése Nge na a ényiñe jôé ése, nalé éfia néfes, nkobô beyude, ja liti fe. 
Nde Yasua a nga botane be a suu be be ke: nalé be nga ke e menda bindelé map. 
Môze a nga ve éfas ayoñe Manasé ngap e Basañ, wôna a nga ve éfas évoʼo ngap e Yordan yat, mfaʼa jôp da dim. Eyoñ Yasua a suuya be be ke e menda bindelé map, a nga botane be, 
a jô be na: Bulaʼan e menda bindelé menan a abui akum, abui mimbam biyem, abui moné, or, mvot, étyé a mengômesan, mia be bobenyoñ mi kabaʼane biôm mi nga sa besiñe benan.
Ajô te bone be Ruben, ba be Gad a ba bʼéfas ayoñe Manasé, be nga bulane valé, be kandaneya bone bʼIsraél bevok e Silô, si ya Kanaan, be kelek e si ya Galad, nyô be nga nyoñe ngap, avalʼane Nti a nga bendé a anyu Môze. 
Eyoñ be nga kui mefôla me Yordan ma wôʼa si ya Kanaan, nde bone be Ruben, ba be Gad a ba éfas ayoñe Manasé be nga lôñ ataʼa metunaʼa e Yordan. Ataʼa metunaʼa te e mbe beta jôme ya yen. 
Bone bʼIsraél bevok be nga wôʼô na bone be Ruben, ba be Gad, a ba bʼéfas ayoñe Manasé be lôñeya ataʼa metunaʼa te, zôsôô a si ya Kanaan, mefôla me Yordan me ne éfase bone bʼIsraél. 
Eyoñe bone bʼIsraél be nga wôʼô jame te, nde bôte bese be nga sulan e Silô a ke wosane be. 
Bone bʼIsraél be nga lôme Finéas, e mone Eléazar, ntuni , e be bone be Ruben, Gad a éfas ayoñe Manasé, 
baa be bivet awôm be nga ke, nda bôt ése évete jia, mfaʼayoñ ese ya meyoñ yʼIsraél; bese be mbe minlô ya menda me bôte map, ézezañe betoyini yʼIsraél. 
Nde be nga ke e be bone be Ruben, Gad a éfas ayoñe Manasé, e si ya Galad, a kobô na: 
Avale di nde ékôane bôte Nti ése ja jô na: Melo mi boya Zamba Israél ma ma tinan aya, amu mi lumeya Nti mvus, a lôñe ataʼa metunaʼa, mfaʼa ya bene njôane Nti môse wu? 
Ye abé Péor e ne mone jam e mfaʼa wongan, a too ke na, a kui môse wu, bi ngenan te tuneban mfaʼa ya mbia jam ate, a mbia ébubua a nga suan ayoñe Nti e zañ!  
Ve den mi beteya lume Nti mvus! Nge mia bene Nti den, akiti a ye wôʼô ngum ayoñ Israél ôse ôlun. 
Nge si é ne ngabe jenan é nji ke bo mfuban , a ntoo ñhe ve kean e si é ne ngabe Nti, e vôm étabaʼa jé é né, éyoñe te mia bi ngap ézezañe jangan, ve te benane njôane Nti, a te kubane bia nyô, a lôñ ataʼa metunaʼa e too te di Nti, e Zambe wongan. 
Eyoñ Akan, e mone Zéra, a nga bo nalé mfaʼa ya jôm é mbe na ja yiane jañ, Israél ase a nga tôban ayaa Nti. Sa nyʼétam a nga wu amu mbia mboone wé.
Bone be Ruben, ba be Gad a ba bʼéfas ayoñe Manasé be nga yalane bivet betoyini yʼIsraéle na: 
Zambe, Zambe, Nti, Zambe, Zambe, Nti, nyʼétam a yem! A Israél nye fe a ye yeme de! Nge amu mbenane njôan, nge melo e mfaʼa Nti, te nyii bia e môse wu! 
Nge bi nga lôñʼataʼa metunaʼa asu ya ngaa a mimvean, nge asu ya bo mimvean ya late Zambe ngbwa, Nti Emien a siliʼi bia sitoʼo yʼété! 
Bebela na, jame te e nji ke bo ane mia simesan; ve bi nga bo de, amu bi nga bili biyebe, a simesane na: A akiti, bone benan be za jô émbangane na: Élat évé é ne e zañe jenan a Nti, e Zamba Israél? 
Nti a nga bôôé Yordan nné e zañe jangan a mia, bone be Ruben a bone benan, nde émbangan ba ye bo te beta ko Nti woñ. 
Ajô te bi nga jô biabebiene na: Mboʼon ésaé a lôñe ataʼa metunaʼa, saa kik asu mimvean mi ne ngum nge asu metunaʼa, 
vʼavalʼane ngaa e zañe jangan a mia, nalé fe e zañe bone bangan éyoñ bi maneya wu, bi kañe Nti ôsu vié a mimveane miangan mi ne ngum, biyem biangan bia ye ve a mimveane miangan ya late Zambe ngbwa: nalé bone benan ba ye bo te jô émbangan a akiti na: Ngap é nji ke bo mia e be Nti! 
Bia te jô na: Nge ba kobô bia avale nkobô te a akiti, nge kobô de e be bone bangan, bia ye yalane na: Yenan éveʼela ataʼa metunaʼa Nti, nje bʼésaa bangan be nga bo, saa ke amu mimvean mi ne ngum nge metunaʼa, ve avalʼane ngaa e zañe jangan a mia. 
Ajô te e nji ke bo bebé e be bia na bi bene njôane Nti nge lume nye mvuse den, amu nlôñan ataʼa metunaʼa, asu mimvean mi ne ngum, asu zesé mimvean, nge asu mimvean ba ve ane metunaʼa e fefelʼataʼa metunaʼa Nti, e Zambe wongan, nyô a ne ôsu yʼétabaʼa jé!
Eyoñe Finéas, ntuni , nalé fe bivete ya ayoñ a minlô betoyini yʼIsraél ba be be nga too, be nga wôʼô mejô me bone be Ruben, Gad a éfas ayoñe Manasé be nga kobô, be nga vak. 
Nde Finéas e mone Ntuni Eléazar, a nga jô bone be Ruben, Gad a éfas ayoñe Manasé na: Bia yeme dene na Nti a ne ézezañe jangan, amu mi nji ke sebʼétome ji mfaʼa Nti, a amu nalé, mi kôtéya bone bʼIsraél e wo Nti. 
Finéas, e mone Ntuni Eléazar, a bivet, be nga kôlô e be bone be Ruben, Gad, a éfas ayoñe Manasé, si ya Galad, a bulan e si ya Kanaan, e be bone bʼIsraél, a kate be foé. 
Ane bone bʼIsraél be nga vak amu foé éte: nde be nga botane Zambe, a be nji fe beta kobô ajô ya ke bita, a jiane sii bone be Ruben, a bone be Gad be nga too. 
Nde bone be Ruben a bone be Gad be nga yôlé ataʼa metunaʼa te jôé be jôʼô na: Ataʼa metunaʼa di e ne ngaa e zañe jangane na Nti a ne Zambe.
Ayabʼéyoñ e nga lôt, ataté éyoñ Nti a nga ve Israél awoʼon a kôté nye e mo besiñ be nga bômane nye. Valé Yasua a ntoo nnôm a mvendé môt. 
Ane a nga bañete Israél ase: bemvendé bé, minlô mi bôte mié, betyiʼi mejô bé a bivete bié ya mewosan. Nde a nga jô be na: Me ntoo nnôm a mvendé môt. 
Mia mi nga yene mam mese Nti, e Zambe wônan, a nga bo meyoñ mana mese amu mia. Amu Nti, e Zambe wônan, nye a nga wosan e señe jenan. 
Mi lôô, a asimba , me maneya ve mia meyoñ me liʼiya ma na mi nyoñe me ane ngap, avalʼane meyoñ menan me né, ataté Yordan a meyoñ mese me nga jian, a kui mañ me ne anen, mfaʼa jôp da dim. 
Nti, e Zambe wônan, a ye tindi me me ke mia ôyap, a wôlé be mesi map ôsu vienan; mia ye nyoñe si jap avale Nti, e Zambe wônan, a nga jô mia. 
Ve jeñan a ngulʼése ya baʼale a bo mam mese me ne ntilan e kalate metiñe Môze, te ke nye fefel mfaʼa ya mbo nnôm, nge mbo ngal, 
nalé mia ye bo te bundan a meyoñ mia be be mi too mana. Mia ye bo te tote jôé bezambe bap, nge belane de e mengana menan été. Mia ye bo te kañe be, nge kute be meboñe si. 
Ve mia ye kabetan a Nti, e Zambe wônan, avale mi boya a kui e môse wu. 
Nti a nga wôlé meyoñ me ne anen a ngul mesi mi lôô ma: a kui den, teke môt a tebeya, nge vo mia. 
Môte wua ya be mia a nga kui na, a titane bôte toyini: amu Nti, e Zambe wônan, a nga wosan asu denan, aval a nga jô mia. 
Ajô te, tabaʼane ñhe ntyel, a nyeʼe Nti, e Zambe wônan. 
Nge mia yale feñ, a timbi a meyoñ mevoʼo mia be be mi too ma, nge mia lat a me ajô meluk, a nge mia bundan a me, 
tukaʼa yemane na, Nti, e Zambe wônan, a ye bo te ke ôsu a wôlé meyoñ mete mesi ôsu vienan. Ve meyoñ mete ma ye bo mia avot a ôlam, nkasa wo bibi mia mevel, a biyo e mise menan été: akekui mia ye jañ e mbamba si Nti, e Zambe wônan, a veya mia.
Mi lôô, ma ke den, e vôme jôm ése é ne si ja ke. Mia yem a nleme wônan ôse, a ényiñe jenan ése na: Teke ajô da ya mbamba mejô mese Nti, e Zambe wônan, a nga kobô mia e nga bo te bo ésaé: mese me maneya tôéban asu denan, teke da e liʼiya te bo ésaé. 
Ve yemane na: Avale mbamba mejô me Nti, e Zambe wônan, a nga jô mia, me maneya tôéban asu denan, nalé fe Nti a ye tôé ayaa ese e nyôle jenan, akekui a maneya jiane mia e mbamba si Nti, e Zambe wônan, a veya mia nyô. 
Nge mia tyam élate Nti, e Zambe wônan, a nga yôtan asu denan, nge mia ye kañe bezambe befe a kute meboñe menane si ôsu viap, ayaa Nti da ye yôñ e nyôle jenan, a mia ye jiʼa jañ e mbamba si a veya mia.
Ane Yasua a nga sulan meyoñ mese yʼIsraél e Sikem; ane a nga bañete fe bemvendé yʼIsraél, minlô mi bôte mié, betyiʼi mejô bé a bivet mewosane bié. Nde be nga sulan asu Zambe. 
Yasua a nga jô bôte bese na: Avale di nde Nti, Zambe yʼIsraél, a jô na: Bʼésoo benan, Téra, ésaa Abraham a ésaa Nakor, a nga too, aso nnôm éto, ôsôé Efrate yat, a kañe bezambe befe. 
Ane me nga nyoñ ésoo wônan Abraham Efrate yat, a me nga wulu nye e si ése ya Kanaan; me nga bo na mvoñe bôte jé é bo abui, a me nga ve nye Izak. 
Me nga ve Izak Esô a Yakob. Me nga ve Izak nkôle Séyir ô bo ngabe jé, ve Yakob a bone bé be nga siliki Ejipte. 
Me nga lôme Môze baa Aron, a me nga bôm Ejipte a jam me nga bo ézezañe jé; éyoñe te me nga bo na mi kôlô wé. 
Me nga bo na bʼésoo be kôlô Ejipte, a mi nga kui e mañ. Bôte yʼEjipte be nga tôñe bʼésoo évele mañ a bevagoñe bita, a bewulu bikabela. 
Bʼésoo be nga yôn e be Nti, nde Nti a nga futi dibi e zañe jenan a bôte yʼEjipte; a nga bo na mendim me mañ me yandane be yôp: mise menan me nga yene jam me nga bo Ejipte, a mi nga tabe fé été ayap: 
me nga kee mia e si Beamorééñ be nga too Yordan yat, a be nga wosane mia: me nga ve be e mo menan: mi nga nyoñe si jap, a me nga jiane be mise menan me lôô. 
Balak, e mone Tipor, njô bôte ya Môab, a nga kôlô si a wosane Israél. A nga loone Balam, e mone Béor na a yoʼé mia. 
Ve me nji ke kômbô vôʼôlô Balam: ane a nga viane botane mia, a me nga kôté mia e mo me Balak. 
Mi nga dañe Yordan a kui e Yérikô. Bôte ya Yérikô be nga wosane mia: Beamorééñ, Beférézieñ, Behévieñ a Beyébuzieñ: me nga ve be e mo menan, 
a me nga lôme memvam ôsu vienan, memvam mete me nga titane be be ke mia ôyap. Bejô bôte bebaé bete ya Beamorééñ. Nalé ate a nga boban, saake amu nkpwaté mekône wônan, nge élaé jenan. 
Me nga ve mia si, e vôme mi nji ke wu njuk, bitison mi nji ke lôñ, ve mi too été, mefube mindik a beôlivié mi nji ke bé, ve mia di bie.
Ajô te, éyoñe ji, koone Nti woñ, a saane nye te meduʼan, ve a ndi nlem ése. Mia yiane vaa bezambe bʼésoo be nga saane be Efrate yat a Ejipte, ve boʼone Nti bisaé. 
A nge mi nji simesane na mia yiane saane Nti, toban, e môse wu, môt mia kômbô saane nye, nge bezambe bʼésoo be nga saane be Efrate yat, nge bezambe Beamorééñ ya mi too si jap: ve ma, a nda jam, bia ye saane Nti.
Nde bôt be nga yalane na: Ôsimesane te ô kele bia ôyabe na bi liʼi Nti a bo bezambe befe bisaé! 
Amu Nti a ne e Zambe wongan, nye a nga bo na bi kôlô Ejipte, nda belo, bia bʼésaa bangan, Nye a nga bo bitua bi mame bi, mise mañgan me lôô, Nye fe a nga baʼale bia, nté dulu ôse bi nga wulu, a ézezañe meyoñ mese bi nga tulan e zañ. 
A nga titan meyoñ mese a Beamorééñ be too si éte ôsu viangan: ajô te bia fe bia ye bo Nti bisaé, amu a ne e Zambe wongan.
Nde Yasua a nga jô bôte na: Mi se nguleya saane Nti, amu a ne e Zambe a ne étyi, e Zambe a ne aban , a ye bo te jibi abé denan a mbia nlô wônan. 
Eyoñe mia ye liʼi Nti, a bo bezambe ya meyoñe mefe bisaé, a ye kôñelan a bo mia abé , a jiane mia éyoñ a tatéya mane bo mia mvaé. 
Bôt be nga jô Yasua na: Teke bebé! Amu bia ye saane Nti. 
Nde Yasua a nga jô bôte na: Mi ne bengaa ya boʼolô miabebiene na: Miabebien mia te tobe Nti na mia bo nye bisaé. Be nga yalane na: Bi ne bengaa. 
Yasua na: A ntoo ñhe ve vaane bezambe ya meyoñ mefe be ne ézezañe jenan, a vite minleme mienan ve be Nti, e Zambe Israél. 
Ane bôte be nga yalane Yasua na: Bia ye bo Nti, e Zambe wongan bisaé, a bia ye bo tyiñe jé mewôk.
Ane Yasua a nga bo élat môs ôte baa be bôt; nde a nga titi be metiñ a memvinda e bituu, e Sikem. 
A nga tili mam mete mese e kalate metiñe me Zambe. A nga nyoñe beta akok a telé de élôn é mbe vôm a nʼétyi Nti si. 
Nde Yasua a nga jô bôte bese na: Mi lôô akoʼo di, da ye bo ngaa ya boʼolô mia, amu e maneya wôʼô mejô mese bia be Nti bia te kobô; da ye bo ngaa a boʼolô mia, nalé ate mia ye bo te kate Zambe wônan. 
Eyoñe te Yasua a nga suu bôt, môt ase a kele e vôme wé.
Eyoñ mam mete me maneya, Yasua, mona Nun, mbo ésaé Nti, a nga wu a too mimbu ntet a awôme da. 
Nde be nga jame nye éfuse si jé, e Timnat-Séra, e minkôle mi Efrayim, e nkôle Gas akôé. 
Israél a nga saane Nti nté ôse Yasua a nga vee, a nté ôse bemvendé be nga liʼi e mvuse Yasua, be yeme fe ésaé ése Nti a nga bo asu Israél be nga vee.
Be nga jame bivese bi Yôsep, mbie Israél a nga soo bie Ejipte e Sikem, abôta si Yakob a nga kus e be bone bʼAmor, ésaa Sikem, tañe ntete Kesita, a abôta te e nga nyiin e ngabe sii bone be Yôsep.
Eléazar, monʼAron, nye fe a nga wu, be nga jame nye e nkôle Finéas, mone wé. Be nga ve nye nkôle te a minkôle mi Efrayim.
Eyoñe Yasua a wuya, bone bʼIsraél be nga yemelane nkômbane Nti a sili nye na: za ya be bia a ye taté bet a wosane bôte ya Kanaañ? 
Ane Nti a nga yalane na: Yuda e nye a ye bet amu me veya si éte e mo mé. 
Nde Yuda a nga jô Siméoñ, monyañe wé na: zaʼa bia wo bi ke éfase si be nga ve ma a wosane Bekananééñ; bia wo fe bia ye ke éfase si be nga ve wo. Ane ba Siméoñ be nga ke. 
Ane Yuda a nga ke, a Nti a nga ve Bekananééñ a Beférézieñ e mo map. Nde be nga bôé bôte toyini awôme ya be be e Bézék. 
Be nga koone Adoni-Bézék e Bézék a wosane nye. Nde be nga bôé Bekananééñ a Beférézieñ. 
Ane Adoni-Bézék a nga tup; ve be nga tôñe nye a bi nye. Nde be nga tyiʼi nye beyôm bʼanyu ya mo a mebo. 
Ane Adoni-Bézék a nga jô na: Bejô bôte mewôme zañgbwa, beyôm bʼanyu ya mo a mebo ntyiʼan, be mbe be tokéʼé mebukaʼa bidi e tawôlô wome si; Zambe a bulane ma e jam me nga bo. Nde be nga kee nye e Yérusalem, vôm ate a nga wu.
Ane bone be Yuda be nga wosane Yérusalem a nyoñe nye; be nga wôé bôte yʼété a meyo me nkpwaté mekôn a diʼi tison a nduan. 
Akôlô ya valé, nde bone be Yuda be nga ke ôsu a wosane Bekananééñ be nga too e nkôle yôp, ba be nga too e Négéb a ba be nga too njeʼese si ya éwome mañ. 
Ane bone be Yuda be nga wosane Bekananééñ be nga too Ebroñ; melu mvus Ebroñ a mbe jôé na Kiryat-Arba; ane be nga wôé Sésayi, Ahiman a Talmayi. 
Akôlô ya valé nde Yuda a nga wosane bôte ya Debir; jôé Debir melu mvus e mbe Kiryat-Séfer. 
Ane Kaléb a nga jô na: Ma ye ve ngo jam Aksa e be môt a ye bôé tisone Kiryat-Séfer a nyoñe je; 
ane Otniél, e mona Kenaz, monyañe mongôô Kaléb, a nga nyoñe je; nde Kaléb a nga ve nye Aksa ngo jé a luʼu je. 
Eyoñe Aksa a soya, nde nga tindi nnôme wé Otniél a sili ésaa wé Kaléb afup. Ane Aksa a nga yôô éjakase jé a tebe si. Nde Kaléb ésaa wé a nga sili nye na: Wo kômbô jé? 
Nde a nga yalane nye na: Boʼo ma jame di mbôlô ô nga ve ma si ya Négéb ; vaʼa fe ma menjeñe mendim; ane Kaléb a nga ve nye menjeñe ya Palestine akôé a ma ya Palestine nké.
Ane bone be mone Kénieñ, ntyia Môze, be nga Kôlô tisone melen ba be bone be Yuda, e nkôte si ya Yuda, e si arade nké, a ke tabe e bôt été.
Ane Yuda ba monyañe wé Siméoñ, be nga ke bôé Bekananééñ be nga too e Téfat, a mane tyame tison éte a loone je na Orma . 
Ane Yuda a nga beta fe nyoñe Gaza a éfuse si ése yʼété, nalé fe Askaloñ a éfuse si jé, Ekroñ a éfuse si jé. 
Nti a mbe be Yuda nyoñan a nga nyoñe si minkô, vʼa nga kate nyoñe si ya bôt be nga too si ya mbiʼili amu be nga bili bevagoñe bityé.
Be nga ve Kaléb Ebroñ, avale Môze a nga jô; nde a nga mane wôlé nye bone bʼAnak bela.
Mvôʼô Bényamin be nji kui na be wôlé Beyébuzieñ be nga too Yérusalem e si jap: Ajô te Beyébuzieñ be nga tabe e Yérusalem ba be mvôʼô Bényamin a kui e môse wu.
Ane nda Yôsep é nga ke wosane tisone Bétél, a e Nti a nga too be be. 
Be nga taté lôme bôt be looé tison, jôé yʼété melu mvus é mbe Luz. 
Nde belooé si be nga yene môt a soʼok e tison été a jô nye na: litiʼi bia e vôm bi ne nguleya nyiin e tison été wôna bia ye mvamane wo. 
Nde nga liti be zen : ane be nga jiane tisone Bétél a meyo me nkpwaté mekôn, ve be nga liʼi môt ate a nda bôte jé ése. 
Ane môt ate a nga ke e sii Behétieñ; a nga lôñe tisone wé a yôlé je Luz: Tison éte é beʼe jôé te a kui e môse wu.
Manasé a nji ke wôlé bôte ya Bétséañ a mevôm me tii a nye e si jap, avale te fe tisone Tanak a mevôm me tii a je, tisone Dor a mevôm me tii a je, tisone Yibleam a mevôm me tii a je, tisone Megidô a mevôm me tii a je; Bekananééñ be nga kômbô tabe si éte. 
Eyoñ Israél a nga bo ôbe ngu, be nga futi Bekananééñ ésaé belo si ve be nji ke wôlé be si.
Efrayim a nji ke wôlé Bekananééñ be nga too tisone Gézer e si jap, ajô te be nga too ézezañe bôte yʼEfrayim e Gézer.
Zabuloñ a nji ke nyoñe bôte ya Kitroñ si, nge ba ya Nahalol, ajô te be nga tabe ézezañe ya bone be Zabuloñ, ve be nga too bisaé bi ôlo si.
Azér a nji ke nyoñe si bôte ya Ako nge nyô bôte ya Sidoñ, Alab, Akzib, Elba, Afik a Rehôb; 
A bone bʼazer be nga tabe ézezañe Bekananééñ, bôte ya si éte, amu be nji ke nyoñe si jap.
Néftali a nji ke nyoñe sii bôte ya Bét-Sémés, nge nyôô bôte ya BétʼAnat, ajô te a nga tabe ézezañe Bekananééñ, bôte ya si éte; ve bôte ya Bét-Sémés a ba ya Bét-Anat be mbe ntindan ya bo bisaé bi alo.
Beamorééñ be nga tindi bone be Dañ e minkô, teke ve be éyoñ ya siliki e mbiʼili. 
Beamorééñ be nga kômbô tabe e Ar-Erés, e Ayaloñ a e Sablim ve wo ndaa Yôsep é nga titi be yôp a be mbe ntindan ya bo bisaé bi alo. 
Nnéa si Beamorééñ a mbe a tatéʼé abete Akrabim, akôlô Séla a lôte valé.
Ane éngele Nti a nga bet a soʼo Gilgal a kui Bokim a jô na: me nga vaa mia Ejipte a zuu mia e si me nga ve bʼésoo ngakaʼa a nkanane ngana. Me nga jô na: Tekʼéyoñ éziñ ma ye tyam élate jam bia be mia bi nga bo, 
a mia, mia ye bo te bo élat a bôte ya si éte, mia ye mane sôʼôlô metaʼa metunaʼa mabe si. Ve mi nji ke wôʼô tyiñe jam. Amu jé mi nga bo nalé? 
Eyoñe te me nga jô na: Ma ye bo te titane bôte bete ôsu vienan; ve ba ye tabe mefefele menan, a bezambe bap ba ye bo ôlam e mfaʼa wônan. 
Eyoñ éngele Nti a nga mane kobô bone bʼIsraél bese mejô mete, éyoñe te bôt be nga bete tyiñe yôp a yôn. 
Nde be nga yôlé vôm ate na Bokim, a ve Nti mimvean ba tyik valé.
Ane Yasua a nga suu bôt be ke, nde bone bʼIsraél be nga ke nyoñe si, môt ase e ngabe jé. 
Ayoñ Israél e nga saane Nti éyoñ ése Yasua a nga vee, a éyoñ ése bemvendé be nga nyiñ e mvuse Yasua be nga too, mbe bete be nga yene beta be mam bese Nti a nga bo e mfaʼa Israél. 
Ane Yasua, e mona Nun, mbo ésaé Nti, a nga wu a too mimbu ntet a awôme da. 
Nde be nga jame nye éfuse si ya éliʼi jé, e Timnat-Erés, e nkôle Efrayim, e nkôle Gas akôé. 
Ane miaé bôt ôte ôse fe ô nga mane wu a jambe e vôme bimvame biab bi nga mane wu bi nga jambe; e miaé ô nga tôñe valé ô nji ke yeme Nti ngʼésaé a nga bo asu Israél.
Ane bone bʼIsraél be nga bo e mam me nʼabé e mise me Nti a kañe bebal. 
Be nga liʼi Nti, e Zamba bʼésaa bab a tôñe bezambe befe ya bezambe ya meyoñ me nga bômane be. Be nga kute be mebôñe si a soñe Nti na a wôʼô ôlun. 
Be nga liʼi Nti a kañe bebal a beastarté.
Nde ayaa Nti é nga yôñ Israéle nyô. Ane a nga ve be e mo besa biôm be ve sa be biôm, a nga kuane be e mo besiñe bab be nga bômane be a be nji fe bo nguleya tebe ôsu besiñe bap. 
Eyoñ ése be nga ke mewosan, wo Nti ô mbe be e ngame yat mfaʼa ya bo be abé avale Nti a nga jô, avale Nti a nga kane be ngana. Ajô te be mbe e beta njuʼu été. 
Ane Nti a nga telé betyiʼi mejô mbe be nga nyii be e mo me bôt be nga sa be. 
Ve be nji ke wôk, jaʼane betyiʼi mejô bap amu be nga bo ébamba a bezambe befe a kute meboñe si ôsu viap. Ane be nga jiʼa kôlô e zene bʼésaa be nga tôñ, mbe be nga bo mebendé me Nti mewôk; mboone wop ô mbe avalʼafe. 
Eyoñe Nti a nga telé be betyiʼi mejô, amu Nti a mbe e be ntyiʼi mejô, ndʼa nga kôté be e mo besiñe bap nté ôse ntyiʼi mejô a nga too; amu Nti a nga wôʼô minyône miap éngôngo ôsu ya ba be nga tibili be a ndeñele be. 
Vʼéyoñe ntyiʼi mejô a wuya, be nga ke lat a bezambe befe asu ya kañe be a kute meboñ ôsu viap, a be nji ke liʼi jam éziñe ya mimboone miap nge ntibe ya ntabane wop.
Nde ayaa Nti e nga yôñ Israél nyô, a a nga jô na; amu ayoñe di e tyameya élat me nga bendé bʼésaa, a amu be nji bo tyiñe jame mewôk, 
ma fe ma ye bo te wôlé ayoñ éziñ ya meyoñ Yasua a nga lik éyoñ a nga wu si jé ôsu viap. 
A ma ye belane me asu ya veʼele Israél, me yem nge yaa nge momo na ba ye ve ngulʼése ya tôñe zene Nti, avale bʼésaa be nga bo. 
A Nti a nga jôʼé meyoñ mete ne séé teke vuñe na a wôlé be mesi map. A nji ke ve be e mo me Yasua.
Meyoñe Nti a nga ve awoʼon a belane me asu ya veʼele Israél, ba bese be nga bo teke yeme mewosan mese ya kanaañ, 
nalé a nga boban foʼo vʼamu na miaé mi bôte yʼIsraél mi yem a yéʼé bita, a dañe dañ ba be nji tame yeme bie ôsusua: 
Meyoñ mete mme ma: bejô bôte betan ya Befilisteñ, Bekananééñ bese, Besidônieñ bese a Behévieñ bese be nga too e nkôle Libañ, ataté e nkôle Bal-Ermon a kui anyiine Amat.
Meyoñ mete me nga volô na Nti a veʼele bone bʼIsraél, nalé Nti a ye yem nge ba ye bo mebendé me Nti mewôk, e ma a nga bendé bʼésaa anyu be Môze. 
A Bone bʼIsraél be nga tabe ézezañe Bekananééñ Behétieñ, Beamorééñ, Beférézieñ, Behévieñ a Beyébuzieñ. 
Be nga luʼu bengo bab a ve bobefame ya meyoñ mete e bobebinga babe bebiene yʼIsraél, a be nga kañe bezambe bap.
Ane bone bʼIsraél be nga bo e mam me nʼabé e mise me Nti, be nga vuane Nti, e Zambe wop, a kañe bebaal a beastarté. 
Ane Nti a nga yaa Israél a kuane be e mo me Kusan-Riséatayim, njô bôte ya Mézôpôtamie. Nde bone bʼIsraél be nga saane Kusan-Riséatayim tañe mimbu muam. 
Ane bone bʼIsraél be nga yôn e be Nti, a Nti a nga telé be nkôté bôt a nga nyii be jôé na Otniél, e mona Kenaz, monyañe mongoo Kaléb. 
Nsisime Zambe ô mbe be nye. A nga bo ntyiʼi mejô yʼIsraél a a nga ke bita. Nti a nga ve Kusan-Riséatayim, njô bôte ya Mésapotamie, e mo mé, a e wo wé ô mbe éwôlô e be Kusan-Riséatayim. 
Si é nga tabe mvoʼé tañe mimbu mewôm menyin. Ane Otniél, e mona Kenaz, a nga wu.
Ane bone bʼIsraél be nga beta bo abé e mise me Nti; a Nti a nga ve Egloñ, njô bôte ya Môabe na a wosan Israél, amu a nga bo abé e mise me Nti. 
NdʼEgloñ a nga lat a Beamônite a Beamalésite a wulu dulu ya ke wosane Israél. Ane a nga bôm Israél a wôlé nye tisone melen. 
Nde bone bʼIsraél be nga saane Egloñ, njô bôte ya Môab, tañe mimbu awôm a muam.
Ane bone bʼIsraél be nga yôn e be Nti a Nti a nga ve be nkôté bôt, Ehud e mona Géra, e mvoñe bôte Bényamin, mbe émoñ (a). Bone bʼIsraél be nga lôme Egloñ, njô bôte ya Môab atôm a nye. 
Ane Ehud a nga bo émiene nkpwaté mekôn ô bili meyo mebaé ô too nté anyiʼi wo da, nde a nga tyelé wô e kandé, e mengômesane mé si, ô late a éfas éngele ya mbo nnôm. 
Ane a nga kee Egloñ, njô bôte ya Môab atôm; vʼEgloñ a mbe étua anene môt. 
Eyoñ Ehud a maneya kalane nye atôm, nde a nga suu e bôt be nga zu liti nye be bulan. 
Nde émien a nga beta so e vôme bengunemelane mekok be nga too bebé a Gilgal a zu koone njô bôt a jô nye na: A njô bôt! me bili wo foé yʼôbé. Ane njô bôt a nga jô na: Evô! Nde ba bese be nga too nye bebé be nga mane kui atan. 
Ane Ehud a nga zu bebé be nye valé njô bôt a too si étune nda jé ya yôb é mbe évôvoé a nje é mbe foʼo vʼasu dé émien étam. Ehud a nga jô nye na: Me bili nkobô Zambe asu dôé: Nde Egloñ a nga kôlô éto jé a tebe tetele. 
Ane a nga té nkpwaté mekôn e mbo nnôme wé, a beme nye wô abum. 
Ane nyiʼan akule wo ô nga nyiine fe abum a étyé nkpwaté mekôn ése, a avoñ e nga dib aveñ mbômaʼan a étyé; amu a nji fe beta dutu nkpwaté mekôn abum; ve ô nga vam e mvus.
Ane Ehud a nga kui atan e mfaʼa ya falak éyoñe te a maneya dibe mimbé yʼétune nda a mengôñ. 
Eyoñ a kuiya atan, bebo bisaé be njô bôt be nga zu fombô a yene na mimbé yʼétune ya yôb mi ne mfetan a mengôñ. Nde be nga jô na: Teke bisô na njô bôt a buti mebo mé  évôvoé étune nda jé ya yôp. 
Be nga yañge a ayap; a amu njô bôt a nji yoé mimbé yʼétune nda ya yôp, nde be nga nyoñ édibaʼa a dii mie, a koé na e masa wop a bôô si, a wuya. 
Nté be mbe be yangeʼe a dimili éyoñ nje Ehud a nga tup; ane a nga lôte bengunemelane mekok a tup a ke e Séyira. 
Eyoñ a nga kui, a nga loñ toñ e minkôle yʼEfrayim. Nde bone bʼIsraél be nga sis e nkôle si ba be nye, a tele be ôsu. 
A nga jô be na: Tôñane ma, amu Nti a veya Bemôabite, besiñe benan, e mo menan. Nde be nga sis be tôñe nye mvus, nde be nga nyoñe mevôm mese ya Yordan me nʼéyeyas e mfaʼa ya Môab, teke liʼi môte wuwua na a lôt. 
Nde môs ôte, be nga wôé bôte ya Môab bebé toyini awôm, bese be too befam be ne biwôlô a ayok, teke môte wua a nga nyiñ. 
Ataté éyoñe te Bemôabite be nga ke éjôé Israél si. A si é nga tabe évôvoé tañe mimbu mewôme muam.
E môt a nga tyendé Ehud a mbe Samgar e mona Anat. A nga wôé Befilisteñ mintete misaman a akoñ ba tindi de benyak, nye fe a nga nyii Israél.
Ane bone bʼIsraél be nga beta bo mam me nʼabé e mise me Nti a koone na Ehud a wuya. 
Ane Nti a nga kuane be e mo me Yabin, njô bôte ya Kanaañ a mbe a jôʼô e Asor. Evete bita jé é mbe Sizera. 
Ane bone bʼIsraél be nga yône be Nti, amu Yabin a nga bili bevagoñ bityé ya bita mintet ébu a valé a tibiliya bone bʼIsraél a njet ése tañe mimbu mewôm mebaé.
Melu mete Débôra, nkulu mejôa minga, nga Lapidôt, a mbe ntyiʼi mejô Israél. 
A mbe a boʼo ésaé ya tyiʼi mejô alene si be loʼone de na alene Débora e zañe Rama a Bétél, e minkôle yʼEfrayim; a bone bʼIsraél be mbe be kele e be nye asu ntyiʼane mejô. 
Nde nga loone Barak e mona Abinôam e Kédés-Néftali a jô nye na: Abendé Nti, Zambe yʼIsraél, nde di: Kele sulane bôt e nkôle Tabor, a nyoñe befam toyini awôme ya bone be Néftali a Zabuloñ. 
Ma ye dutu Sizera, évete mewosane Yabin e be wo, ôtôñe Kison, a bevagoñe bé, a minsamba mié, a ma ye ve nye e mo môé. 
Nde Barak a nga jô nye na: Nge bia wo bia ke wôna ma ye ke, ve nge bia wo bi nji ke, ma ye bo te ke; 
nye na ma ye foʼo ke e nsamba wôé, ve wo ye bo teke duma e zene wo ke amu Nti a ye kuane Sizera e mo me minga. Nde Débôra a nga kôlô si a ke Kadés baa Barak. 
Ane Barak a nga sulane Zabuloñ a Néftali e Kadés; nde befam toyini awôm be nga tôñe nye, Débôra fe a nga ke e nsamba wé.
Ebér, mone Kénieñ a nga kandane Bekénieñ bevok ya bone be Obab, ntyia Môze, a a nga lame nda éndelé jé a kui élône Saanayim, bebé e Kadés.
Ane be nga kate Sizéra na Barak e mona Abinôam, a beteya e nkôle Tabor. 
A, ataté Arosét-Goyim, Sizera a nga sulane bevagoñ bese, bevagoñ bityé mintet ébu a e bôte bese ba be nye be mbe, e mfaʼa ya ôtôñe Kison. 
Nde Débôra a nga jô Barak na: Kôlôʼô si, amu e môse Nti a ve Sizera e mo môé ñwô wu. Nti a wosan ôsu viôé. Ane Barak a nga so nkôle Tabor yôb a sis befame toyini awôm e mvuse jé. 
Ane Nti a nga bôé Sizera asu Barak a bevagoñe bita bé bese, a minkane mié mise a meyo me nkpwaté mekôn. Ane Sizera a nga sis e vagoñ bita wé jé a tub a mebo. 
Barak kik ve ke a tôñe a titane bevagoñ a nkane bita ôse a kui Arôset-Gôyim; ane nsamba mewosane Sizera ô nga mane wu ôse a meyo me nkpwaté mekôn fame jia teke liʼi.
Ane Sizera a nga tub a mebo a ke e nda éndelé Yaél, nga Eber, mone Kénieñ; amu mvoʼé é mbe e zañe Yabin, njô bôte ya Asor a e nda bôte Eber, mone Kénieñ. 
Nde Yaél a nga ke tôbane Sizera a jô nye na: Zaʼak a nti wom! Zaʼa nda jam, te ko woñ. Nde a nga ke sobô be nye e nda éndelé, ane a nga solé nye e mfinga si. 
Nde Sizera a nga jô Yaél na ma wôʼô évé, ye ô ne nyuu me bone mendim? Eyoñe te a nga dii ndeʼe ba futi menyañ a ve nye mendime ya nyu a beta vute nye mfinga nyô. 
Eyoñe te a nga beta jô nye na: Tebeʼe anyiine ya nda éndelé; nge môt éziñ a zu sili wo na: Ye môt éziñ a ne va? wo ye yalane na: momo. 
Ane Yaél, nga Eber, a nga nyoñ akône ya nda éndelé, a nyoñe fe ôkutaʼa a subu nye bebé ôteʼetek a beme nyʼakôn te éfase nlô jia ve tulan a ke bembe si, amu Sizera a mbe ôyo melom amu mbia atek a nga bili nye, nde a nga wu. 
Barak a kele ôsu a tôñe Sizera, nde Yaél a nga kui atan a ke tôbane nye a jô nye na: Zaʼak a ma ye liti wo e môte wo jeñ. Ane a nga nyiin e nda jé a koone na Sizera a wuya akôn e beme nye éfase nlô jia.
Ajô te Zambe a nga samele Yabin, njô bôte ya Kanaañ, asu bone bʼIsraél. 
Ane wo bone bʼIsraél ô nga dañe silane Yabine yôp, njô bôte ya Kanaañ, akekui be nga mane jiane Yabin, njô bôte ya Kanaañ.
Môs ôte Débôra a Barak, e mona Abinôam, be nga yia e jia jina be jôʼô na:
Israél été, môt ase a ne Nkômesane ya wosan. Bôt be veya bebien e mfaʼa ya wosan: Vaʼane Nti Akéva!
Mia, bejô bôt, mia bôt mi bili ngule njôan Keʼane alo a vôʼôlô! Ma zu yia jia asu duma Nti, Zambe yʼIsraél.
A Nti, éyoñ ô nga so e sii Edom éyoñ ô nga sis, si é nga fôʼôsan a minkut mi nga sôé mendime map, abui mveñ e nga sôé é soʼo yôp.
Minkô mi nga fôʼôban ôsu viôé, Nti ya sinayi, Zambe yʼIsraél. 
Melu Samgar, e mona Anat, Melu me Yaél, minsamba mi bôt a betit Mi nga liʼi si bilik, bewulu dulu be nga tôñe mezen me nʼékotekot.
Bivet bi mbe momo, teke fe bivet e si yʼIsraél, akekui me soya, ma Débôra, a bo aval ane nyia e be Israél.
Ayoñe bôt e nga tobe Mimfefé bezambe A éyoñe te ébien nje bita bi nga taté. Vʼé mbe njuʼu ya yen ében nge akañ, asu bôte toyini mewôm menyin Israél été.
E nleme wom ô ne mfulaʼan a bivete bezimbi yʼIsraél, Nalé fe a bôte yʼayoñ be veya bebien e mbamba nkômban. Vaʼane Nti akéva!
Mia mia bet e bifumulu bijakase yôp, mia mi too afibe bindelé yôp, mia mia wulu e minjoñe yôp, yôtaʼane jame te!
Ba ba kabe mendim bebé e mevôm ba nyu mendim, ba kañ mbamba mimboon mi Nti, e mbamba mimboone mié e be bivete yʼIsraél, éyoñe bôt be nga tebe e mimbé ya tison.
Veʼe ôyo, a Débôra a zu volô, Kôlôʼô si a yia jia ya bita, tebeʼe tetele a Barak e mona Abinôam a bulane mimbôʼô miôé!
E bôt be nyiñeya, be keya koone bivet, ayoñe bôte Nti e sulaneya e be nye aval ane mimben. Bedañ Amalek be nga so Efrayim. Bényamin a nga tôñe be a fulan a minsamba miap.
Abume bôte Makir, bejôô be nga so été, a abume Zabuloñ ki e ne bebi ntum mewosan. Bivet bʼIsakar, bi nga ke koone Débôra;
Isakar, mbaʼatan a Barak, a nga tôñ mvus avôl-avô e njeʼese si; ve e mebum me Ruben, bôt ve bo bisô ya mfasan a nsañetane mam teke nné.
Amu jé mi nga liʼi mi tele ézezañ mebemba a vôʼôlô minloñan ba loñ e mimbame miap? Mfaʼa mebume me bôte me Ruben, minlem ve sañetane beta mimfasan mi mam teke nné.
E Galad, e Yordan mfaʼa jôb da tôô, meyoñ me nji ke fôʼôsan. Meyoñe me Dan me nga liʼi bebé a besitima bé. Ayoñ Azer fe é nga liʼi e nsaʼa mañ, bebé a mevôm besitima bé ba tebe.
Bôte ya Zabuloñ, be, avale fe ane ba ya Néftali, be nga kañese tôban awu e minseñ mewosan.
Bejô bôt be ne besiñ, bejô bôte ya kanaañ, be nga wosane Tanak bebé e menjeñ ya Megidô, Ve teke nyoñ toʼo biôme Ya nsa, toʼo moné!
E yôp été, ngon a ateté fe bi nga wosane Sizera, be tôñe fe mezene map.
Otôñ wo lôt aso ayap, Ôtôñe Gison, ô nga Vose besiñ. Ñwulaʼan a ôden bi ke wosan!
Eyoñe te bikabela bi nga taté na bia yôô, be boʼo bikinda si a biboʼose biap.
Éngele Nti a jô na: Yokaʼane tisone Méroz, Yokaʼane je, yokaʼane bôt be too été. Amu be nji ke zu volô e Nti, be nji ke wosan a biyete bezimbi biap.
Yaél, nga Eber, mone Kénieñe A boʼo ébotan e binga bese été. Yaa, a boʼo ébotan e zañe binga bese be too e menda bindelé si.
Sizera a nga sili nye mendim, nde a nga ve nye menyañ; ékpwikpwiʼiti menyañ e mbamba ndeʼe été.
Wôna a nga nyoñ akôn a wo wua, a ôkutaʼa nlumelui a wu ôvok. Ane a nga wôé Sizera, a sale nyʼékôkoé nlô, a nga tube nye nlô.
Nde Sizera a nga fenekan ôsu vié a ku si. A nga bômbô tyia mebo mé si, a nga tuʼulane émien e si si, a ku abôm.
Nde nyia Sizera a nga fombô Vundu. Eyoñe mis me tyiñelaneya nye, a nga taté na a singi a nyamete: Amu jé vagoñ bita wé a yange? Amu jé a yange te zu?
A baʼalan éyoñ ése éyalane ya bemvôé bé ba dañe fek:
Bezimbi ba kôane foʼo biôme ya nsa, be nga kabane fe bie. Ngone minga jia ngʼébaé asu mone bezimbi wua. Bindelé bi ne nduban a ntiñan asu Sizera. Yaa, éndelé é ne ntiñan biyoñ bibaé asu ya kotane je e tyiñe môt a ye dañ.
Besiñe bôé bese, a Nti, ba wu avale Sizera a wuya. Ve bemvôé bôé be boʼok ane jôp éyoñe da tôô étotoʼo jé ése été! Ane mvoʼé é nga bo e si tañe mimbu mewôm menyin.
Ane bone bʼIsraél be nga bo mam me nʼabé e mise me Nti; nde Nti a nga ve be e mo me bôte ya Madian tañe mimbu zamgbwa. 
Wo bôte ya Madian ô nga dañ Israél ngu. A amu bôte ya Madian bete, nde bone bʼIsraél be nga faʼa bebien beta mimfule ya tabe e minkô, a tabe mimbase bekok a mevôm mese me nʼayaé ya kui. 
Eyoñ ése bone bʼIsraél be nga bé bidi e mefup, Bemadianit, Beamalésit a bone ya e mfaʼa jôb da tôô, be nga zu wosane be. 
Be nga vule minkan bebé a bone bʼIsraél, a ndamane bidi be nga bé si a kui Gaza; be nji liʼi jôm éziñ Israél: Toʼo bidi, toʼo mintômba, toʼo benyak, toʼo bijakas. 
Be nga zu a mimbame miap, a menda bindelé map, abui vʼane bitandak: be mbe étua abui, bebien a bekamele bab teke alañé. Be nga nyiin e si yʼIsraél a ndaman biôm bise yʼété.
Ajô te mbia azoé a nga kui e be bone bʼIsraél amu mboone bôte ya Madian ôte. Ane bone bʼIsraél be nga yône be Nti. 
Eyoñe be yôneya nalé, nde Nti a nga lôme be nkulu mejô 
a jô be na: avale di nde Nti, Zambe yʼIsraél, a jô na: me nga soo mia Ejipte a vaa mia e nda belo. 
Me nga kôté mia e wo bôte yʼEjipte a e wo bôte bese be nga tibili mia; me nga titane be ôsu vienan a ve mia si jap. 
Me nga jô mia na: Me ne Nti, e Zambe wônan: ajô te mia ye bo te ko bezambe Beamorééñ woñ mbe mi too si jap, ve mi nji ke wôʼô tyiñe jam.
Eyoñe te Éngele Nti a nga so a tabe élône ya Ôfra si e be Yôas ya mvôʼô Abiézer. Gédéoñ, e mone wé a mbe a tyaʼa nlisi e vôm ba miate bibuma mfaʼa ya solé nye bôte ya Madian. 
Nti a nga yené be nye a jô nye na: Nti a ne be wo a wo éwôlô mben! 
Ane Gédéoñ a nga jô Éngele na: A monti, nge Nti a ne be bia, amu jé e mam mana mese me nga kui be bia? Nalé fe na bitua bi mam bié bise bʼésaa bangan ba kañete bia bi ne vé, éyoñ ba jô na: ye Nti a nji vaa bia Ejipte? Vʼéyoñe ji Nti a liʼiya bia a ve bia e mo bôte ya Madian!
Nde Nti a nga kôñelane be nye a jô na: Kelek a ngu ô bili le a wo ye nyii Israél e mo me bôte ya Madian; ma ma lôme wo. 
Nde Gédéoñ a nga sili na: A Monti ma ye nyii Israél a jé? amu abume bôte dam da dañ éngôngo e Manasé été, a ma ma dañe mongô e nda bôt ésaa wom. 
Ane Nti a nga yalane nye na: Ma ye tabe be wo a wo ye dañe bôte ya Madian aval ane nge be ne ve môte wua. 
Nde a nga yalane nye na: Nge me yeneya mvam e mise môé, vaʼa ma ndeme na wo foʼo wo kobô ma. 
Ajô te te kôlô va ma yeʼelane wo, akekui me beteya zu koone wo, ma ye soo mvean a bôé wô ôsu viôé. Nde éngele a nga jô na: Ma ye tabe akekui ô soya.
Ane Gédéoñ a nga ke kôme mon ékela a bone be belet be nji bo mvusan ñyaman a kili avut mewôm mela. A nga futi tit e mone nkoé été a mendim bibuma e ndeʼe été, nde a zuu biôm bite élône si, a liti bie éngele Zambe. 
Nde éngele a nga jô nye na: Kele bôé tit a belet akôme dili yôp, wôna wo ye sôé mendim bibuma été yôp. Ane Gédéoñ a nga bo nalé. 
Ane éngele Nti a nga same wo a nambe tit a belet a akuʼu ya ntum a nga bili; nde nduan é nga vam akôm a diʼi tit a belet. Eyoñe te Engele a nga jañ nye mis. 
Ane Gédéoñ a nga yeme na Engele Nti le: Nde a nga yôn a jô na: Ngoʼo ma, a Tate Zambe! Amu me kômeya yene Engele wôé mesu mesu! 
Ve Nti a nga jô nye na: Tabeʼe mvoʼé , te ko woñ, woo ye ke wu.
Ane Gédéoñ a nga lôñe Nti ataʼa metunaʼa vôm ate a yôlé de jôé na: Nti a ve mvoʼé . Ataʼa metunaʼa te e ngenan a kui éyoñe ji Ofra, e nlame ya mvôʼô Abiézer.
Alu te ebien nde Nti a nga jô Gédéoñ na: Nyoñ étoñe nnôme nyaʼa ésoo, a e nnôme nyaʼa baa a too mimbu zamgbwa. Wo ye tyam ataʼa metunaʼa bal ésoo a baʼé akôn Aséra e nʼété yôp. 
Eyoñe te wo ye lôñ a kôm ataʼa metunaʼa Nti, e Zambe wôé, e vôm a ne ngul ate e yôp. 
Ane Gédéoñ a nga nyoñe bôt awôm e bebo bisaé bé été, a bo avale Nti a nga jô; vʼamu nkoone nda ésaa woñ a bôt be too tison, a nji ke bo jame te a amôs, a nga bo de a alu. 
Eyoñ bôte ya tison be nga kôlô si ndibe tyé, be nga koone na Ataʼa metunaʼa bal e kuya si, akôn Aséra e nga tele été yôb ke mbaʼan, ataʼa metunaʼa afe nlôñan a nnôme nyaʼa baa mveban e mimvean mi ne ngumba e mfefé ataʼa metunaʼa te yôp. 
Nde be nga silane minsili môt ase e be nyô mboʼo na: Za a te bo jame di? Ane be nga ke ba yemelan a jeñ, nde be nga yalane be na: Gédéoñ e mona Yôas, nye a nga bo jame te. 
Ane bôte ya tison be nga jô Yôas na: Kuliʼi nyo mon atan a wu: Amu a kpwéya ataʼa metunaʼa bal si a baʼé akôn aséra da too été yôbe a kpwé de si. 
Nde Yôas a nga yalane ba bese be nga tele nye bebé na: Ye mia mia yiane suñ ajô bal? Ye mia mia ye nyii nye? Môt ase a ye suñ ajô bal a ye wu te na tyé é lendé. Nge bal a ne Zambe, émien a tame suñ ajô dé, amu be sôʼôlôya ataʼa metunaʼa dé si. 
Môs ôte be nga yôlé Gédéoñ jôé na Yérubal, ôsimesan ô too na: Bal a tame suñ ajô dé e be nye amu a nga sôʼôlô ataʼa metunaʼa dé si.
Ane Madian ase, Amalék a bone ya jôb da tôô be nga sulan, a dañe Yordan a Vule minkan e mbiʼili Yizrél. 
Gédéoñ a mbe njalan a nsisime Zambe; ane a nga loñe toñ, a loone mvôʼô Abiézer be tôñe nye mvus. 
Minlôman mi nga ke fe be Manasé ase na bôte ya wé fe be tôñe nye mvus. Avale te fe a nga lôme bôt e meyoñe ma: Azér, Zabuloñ a Néftali; bese be nga zu tôbane nye.
Ane Gédéoñ a nga jô Zambe na: Nge wo kômbô nyii Israél a wo wom aval ô jôya, ô lôô: 
Ma zu bôé abusa mimvote di e si; mendim ma kui vʼabusa mimvot étam, a éfuse si ése é liʼi nkôt, ma ye yeme na wo ye nyii Israél a wo wom aval ô jôya. 
Nde nalé a nga boban. Mametyé a nga kune kôlô si a miate abusa mimvot a vaa mendim me ve jaé élaé . 
Gédéoñ a nga beta jô Zambe na: Ayaa dôé e boʼo te yôñe ma nyô, ma ye kandane kobô vʼéyoñe ji: Ma kômbô beta bi ndem a abusa mimvote di: Abusa étam nde e liʼi nkôt, ve mfô nye a yiane si. 
Nde Zambe a nga bo nalé alu te: Abusa mimvot étam nde e mbe nkôt a mendim me nga yian éfuse si ése.
Mametyé, nde Gédéoñ a ne jôé afe na Yérubal, a nga wulu a minsamba mié, nde be nga ke vule minkan bebé anjeñe Arôd. Minkane Bemadianite mi mbe mfaʼa yʼakôé, e njeʼese, e mfaʼa ya nkôle Môré. 
Ane Nti a nga jô Gédéoñ na: E bôt ô bili ba dañ abui asu ya na me ve bôte ya Madian e mo map; Israél a za nyoñe duma a ke ma ngame yat a jô na: E wo wom ñwô ô nyiiya ma. 
Ajô te mialaʼane foé nyô e melo me bôte na: E bôte bese ba fôʼôban a woñ be kele ôyab a nkôle Galad a bulane menda map. Nde bôte toyini mewôm mebaé a ébaé be nga bulan a awôme toyini da nde e nga liʼi.
Nde Nti a nga jô Gédéoñ na: Bôt be ngenan étua abui. Kele be vôm mendim me né, éyoñe te ma ye jô wo na: Nyôna a ye ke e nsamba wôé, mia nye mia ye ke; a môt ase ma ye jô wo na: Nyôna a boʼo te ke e nsamba wôé, mia nye mia ye bo te ke. 
Nde a nga kee bôt e mendim, a Nti a nga jô Gédéoñe na: E bôte ba ye nyu mendim a ôyem ane mvu, teléʼé be e fefele, nkandan a ba bese ba ye kute meboñe si mfaʼa ya nyu mendim. 
Ba be nga nyu mendim a ôyem a zuu me anyu a mo mab be mbe bôte mintete mila, a e bôte bevoʼo bese be nga kute meboñe si mfaʼa ya nyu mendim. 
Nde Nti a nga jô Gédéoñ na: Ma ye nyii mia a ve bôte ya Madian e mo menan vʼa bôte mintete mila be nga nyu mendim a ayeme dap. Bôte bevoʼo bese be bulaʼan môt ase e nda jé. Nde be nga nyoñe mengaʼaban a metoñe bôt be nga bili e mo. 
Ane Gédéoñ a nga suu bôte bese yʼIsraél môt ase e nda éndelé jé a liʼi a bili ve bôte mintete mila. Minkane mi bôte ya Madian mi mbe nye e mbiʼili si.
Nti a nga jô Gédéoñ alu te na: Kôlôʼô si, ô sis e minkan, amu me veya nye be e mo môé. 
Nge wo ko woñ ya sis, mia Pura, mbo ésaé wôé a ne fam, kelan. 
Wo ye vôʼôlô jam ba ye jô e mvuse valé, mo môé ma ye yeme ngu; ajô te kele minkan. Nde baa Pura, mbo ésaé wé a ne fam be nga ke a kui metataʼa minkan. 
Madian, Amalék a bone bese ya jôb da tôô, be nga jaé e mbiʼili ane ézuʼu bitandak, a bekamele bab be mbe teke alañé, ane nselek ô ne nsaʼa mañ. 
Nde Gédéoñ a nga suan a koone na môt éziñ a kañeteʼe mvôé jé biyeyem a jôʼô na: Ma te yem biyeyem mbubane belet  é ne mboon a avute fôn ô biʼitiʼi e minkane ya Madian; éyoñe te mbubane belete ôte wo te zu kui nda éndelé  a jimbi je, ane ja te ku a bulekan. 
Nde mvôé jé ja yalane na: Jam afe e nji bo été ve nkpwaté mekône Gédéoñ, e mona Yôas, môte yʼIsraél; Zambe a veya Madian a minkane mié mise e mo mé. 
Eyoñe Gédéoñ a nga wôʼô nkañete ya biyeyem a nkulan yʼété, nde a nga kute meboñe si, a bulan e minkan yʼIsraél a jô na: Kôlaʼane si amu Nti a veya minkane ya Madian e mo menan.
Ane a nga kabe bôte mintete mila tañe minsamba mila a kalane be bese metoñ a bikôkoé mevieʼe mʼékon, ngôé é too e mevieʼe été. 
Nde a nga jô jô be na: Mia ye fombô ma a bo fe ane ma bo. Eyoñ ma ye kui bebé mefôla ya minkan, mia ye bo e jam ese ma ye bo; 
a éyoñ ma ye loñe toñ, ma a bôte bese bia be be bi ne nsamba, mia fe mia ye loñe toñ mbômaʼane a minkan a mia ye jô na: Asu Nti a asu Gédéoñ!
Gédéoñ a bôte ntet ba be be be mbe nsamba be nga kui bebé mefôla ya minkan, bebé e zañ alu. Ane be nga loñe metoñ a bôé meviek mʼékon be nga bili e mo. 
Nde minsamba mi bôte mila mi nga loñe toñ a bôé mevieʼe mʼékon; ane be nga bi ngôé e wo ya mbo nga a metoñ e wo ya mbo nnôm mfaʼa ya loñ a be nga yôtane na: Nkpwaté mekôn asu Nti, a asu Gédéoñ! 
Be nga tebe môt ase e vôme wé, mbômaʼan a minkan, a bôte bese ya minkan be nga mate, a yôn, a tup. 
Ane bôte mintete mila be nga loñe metoñ a, e minkan été, Nti a nga kôñelane minkpwaté mekôn miab a bo na mi ya bôte ba mi wosane bôte bevok. Ane bôte ya minkan be nga tub a kui Bét-Sita, e mfaʼa ya Seréra, a kui mefôla ya Abél-Mehôla, bebé a Tabat.
Ane bôte yʼIsraél be nga sulan be soʼo Néftali, Azér a Manasé ase, nde be nga tôñe bôte ya Madian. 
Ane Gédéoñ a nga lôme bôt e minkôle mise yʼEfrayim a jô na: Zaʼa tôbane Madian a nyoñe mevôm mendim me né éyoñ be be ngenan te kui valé, a kui Bét-Bara a Yordan. Ane bôte bese yʼEfrayim be nga sulan a nyoñe mevôm mese mendim me né a kui Bét-Bara a Yordan. 
Be nga bi bivete bibaé ya Madian: Ôréb a Zib, be nga wôé Oréb akôme Oréb, a wôé Zib émiate bibuma ya Zib. Be nga titane bôte ya Madian a zu kee Gédéoñ minlô mi Oréb baa Zib e kindiʼi Yordane yat.
Nde bôte yʼEfrayim be nga jô nye na: Avale mboone di e mfaʼa wongan da liti aya? Amu jé ô nji loone bia éyoñ ô nga ke wosane bôte ya Madian? Nde ngule meluman é nga boban e zañe jé a be. 
Ane a nga yalane be na: Jé me boya é vekaʼane mia? Ye metôkaʼa bibuma ya Efrayim me nji dañe nkolane bibuma bi ndiʼi woone ya mvôʼô Abiézer? 
E mo menan mme Nti a te ve bivete ya Madian: Oréb baa Zib. Jé ma te bo a dañe mia? Eyoñe Gédéoñ a nga kobô nalé, ane ayaa dap e nga voé.
Ane Gédéoñ a nga kui Yordan a dañe nye, émien a bôte mintete mila ba be nye be mbe, nteʼan, ve be kele ôsu a tôñe bôt. 
Nde a nga jô bôte ya tisone Sukôte na: Ma yeʼelane mia na mi ve e bôt be ne nsamba wom bifuse bi belet amu be nto nteʼan a ma tôñe Zéba ba Salmuna, bejô bôte ya Madian. 
Bivete ya Sukôt bi nga yalane na: Ye Zéba a Salmuna be ntoo éjôé si jôé ane bi ne ve nkane bita wôé bidi? 
Eyoñe te Gédéoñ a nga jô na: Mvoʼé! vʼéyoñe Nti a ye ve Zéba a Salmuna e mo mam, ma ye nyabe minsône mienan a biyo ya nkôte si a minsinik. 
Akôlô ya valé a nga ke e Penuél a sili bôte ya tison éte avale jame da. Ane bôte ya Penuél be nga yalane fe avale ba ya Sukôt be nga yalan. 
Nde fe a nga jô bôte ya Penuél na: Éyoñ ma ye bulane mvoʼé , ma ye tyam nkum ya tisone jenane wu.
Zéba a Salmuna be mbe e karkor a nkane bita wop, bebé bôte toyini awôm a étan. Ba bese be nga liʼi e nkane bita ya bone ya jôb da tôô, amu bezimbi ntete toyini a mewôm mebaé be nga wôéban. 
Nde Gédéoñ a nga tôñe zene betabe menda bindelé e Nôba a Yôgbeha mfaʼa jôb da tôô, nde a nga bôé minkane besiñ be nga buni na jam éziñe ya ko woñ e nji ke bo. 
Ane Zéba a Salmuna be nga tup; Gédéoñ kik ve zu tôñe be, nde a nga bi be bebaé a ngume nkane bita ô nga tyamelan.
Ane Gédéoñ e mona Yôas a nga so bita a tôñe zene ja bete Erés. 
Nde a nga bi ésoé ndôman e nsamba bôte ya Sukôt été a sili nye minsili, ane a nga liti nye a zen ya ntilan, môé bivet a bemvendé ya Sukôt tañe bôte mewôme zamgbwa a zamgbwa. 
Eyoñe te a nga zu vôme bôte ya Sukôt be mbe a jô be na: Zéba ba Salmuna mbe ba, mi nga kobô mʼébiasé a ta ma a ajô dab mi jôʼô na: Ye Zéba a Salmuna be ntoo éjôé jôé si ane bi ne ve bôte bôé be ne nteʼan bidi? 
Nde a nga nyoñe bemvendé ya tison, a nyoñe fe biyo ya nkôte si a minsinik a belane bie mfaʼa ya ve bôte ya Sukôt melep . 
Ane fe a nga tyam nkume ya Penuél a wôé bôte ya tison.
A nga jô Zéba a Salmuna na: E bôt mi nga wôé e Tabor be mbe beza? Nde be nga yalane na: Be mbe ane wo, môt ase yʼété a nga funane mona njô bôt. 
Ane a nga jô be na: Be mbe bobejañ, bone be nyia wom. Ane Nti a vee! Nge mi nga ye liʼi be bevevee, me nji ke ye wôé mia. 
Nde a jô Yéter, e ntôle mone wé na: Kôlôʼô si, a wôé be! Ve ndôman éte é nji ke té nkpwaté mekône wé, amu a nga ko woñ, amu valé a ngenane foʼo vʼésoé môt. 
Ane Zéba a Salmuna be nga jô na: Womien kôlôʼô si a wôé bia! Amu avale môt a né, nalé fe e ngule jé é né. Nde Gédéoñ a nga kôlô si a wôé Zéba ba Salmuna. Ane a nga nyoñe fe bityé bi mbe ane éfase ngon bi nga tyele bekamele babe tyiñ .
Ane bôte yʼIsraél be nga jô Gédéoñ na: Jôʼô bia, womien e mone wôé a ndaé jôé, amu ô nyiiya bia e wo bôte ya Madian. 
Gédéoñ a nga yalane be na: Maa ye ke jôô mia, nge mone wom, Nti nye a ye jôô mia.
Gédéoñ a nga jô be na: Me bili jam ya sili mia, môt ase ya be mia a vaʼa ma bilondo ya biôm a nga sa (amu besiñe bab be nga bili bilondo bi or, amu be mbe Beismaélite). 
Nde be nga jô na: Bia ye ve bie a mbamba minlem. Ane be nga bôé éndelé si a môt ase a nga wua élondo ya biôm a nga sa été. 
Adite ya bilondo bi or Gédéoñ a nga sili e mbe bebé kili mewôm mebaé. Te lañe bityé bi ne ane éfase ngon, biôm bimvônga bia ndeñe melo a mengômesan me velvese bejô bôte ya Madian be nga beʼe a minsanga mi mbe e tyiñe bekamele bap. 
Nde Gédéoñ a nga belane biôm bi or bite asu ya bo éfôd nje a nga telé e tisone jé, Ofra, éfôde te é nga suʼulane bo jôm yʼébamba e bʼIsraél ase; é too fe ôlam e mfaʼa Gédéoñ a e nda jé.
Ane Madian a nga silibane si asu bone bʼIsraél, te ke beta bete nlô. Si é mbe évôvoé tañe mimbu mewôm menyin nté ôse Gédéoñ a nga vee.
Ane Yérubal, e mona Yôas, a nga bulan a tabe e nda jé. 
Gédéoñ a nga biaé bobefam mewôme zañgbwa, mbiane wé, amu a nga bili abui binga. 
Ebone jé é mbe Sikém é nga biaé fe nye monafam nye a nga yôlé na Abimélek. 
Gédéoñ, e mona Yôas, a nga wu a ntoo foʼo mbamba nnôme môt; be nga jame nye Ofra, e soñ ésa wé Yôas, nlame mvôʼô Abiézer.
Eyoñe Gédéoñ a wuya, bone bʼIsraél be nga beta taté na ba bo ébamba a bebal; nde be nga nyoñe Bal-Berit ane zambe wop. 
Bone bʼIsraél be nji fe simesane Nti, e Zambe wop. Nyô a nga kôté be e wo ya besiñe bese be nga bômane be. 
A be nji ke yeme mvaé Gédéoñ a nga bo be a liti nalé e mfaʼa ya nda bôte jé, nyô a mbe jôé afe na Yérubal.
A nga bo na Abimélék, e monafame Yérubal, a nga ke Sikem, e be bendôm be nyia. Nde a nga kobô bôte bese ya janyañe dé na: 
Ma yeʼelane mia mi jô benya bôtô bese ya Sikeme na: Jé ja dañe mvaé mfaʼa wônan, ye na bôte mewôme zamgbwa, e ne na bobefame be Yérubal bese be jôô mia, ye na môte wua nye a jôô, mi simesane na me ne jia ya bivese bienan a wua ya minsône mienan? 
Nde bendômenyañ be nga baʼalane nkobô wé ôte ôse e señ jé e be benya bôtô bese ya Sikem. Ane minleme miab mi nga ndeñ e mfaʼa Abimélék amu be nga jô na: Abialé dangane le. 
Be nga ve nye minsañ mi moné mewôme zamgbwa mi soʼo e nda zambe Bal Bérit mfaʼa ya kuse bôt be ne te mfi a bezametane mam be tôñe nye. 
Ane a nga zu Ofra e jale bʼésaa wé, a wôé bobenyañ, bobefam be Yérubal bôte to éyoñe jia. Yôtam étam, nyô a mbe mongô, nye a nga liʼi amu a nga sobô. 
Ane benya bôtô bese ya Sikem a Bét-Millo ase be nga sulan a telé Abimélék njô bôt, bebé élône yʼakoʼo e ne ntélan e Sikem.
Eyoñe Yôtam a nyoñeya foé éte, ane a nga ke tebe abôbône nkôle Garizim, éyoñe te a nga yôtan ôyabe yôbe na: Vôʼôlaʼane ma, a mia benya bôtô ya Sikem, Zambe fe a tame vôʼôlô mia! 
Bilé bi nga ke na bi woʼo njô bôt a zu tebe be ôsu mbon. Be nga jô ôlivié na: Boʼok njô bôte wongan.
Vʼôlivié ô nga yalane be na: Ye ma ye jôʼé mbone wom ñwô ôte wo volô na Be ve Zambe a bôte duma, Vʼamu na me ke ndeñekolô E bilé yôp?
Ane bilé bi nga jô figié na: Wo, zaʼa jôô bia.
Ve figié é nga yalane be na: Ye ma jôʼé avoé dam A mvaé ébuma jam, Vʼamu na me ke ndeñ kolô E bilé Yôp.
Ane bilé bi nga jô ndiʼi woone na: Wo, zʼa ñhe jôô bia!
Ve ndiʼi woon ô nga yalane be na: Ye ma jôʼé e woone wom A ve Zambe a bôte mevak Vʼamu na me ke ndeñe kolô E bilé yôp?
Nde ñhe bilé bise bi nga Jô Esaé biyo na: Wo, zaʼa jôô bia!
Ane ésaé biyo é nga Yalane bilé na: Nge e ne bebela na mia Kômbô woʼo ma mbone na Me bo njôô wônan, Zaʼan a sobô évôvoé jame si; Nge nalé momo wôna nduan ja Ye vam ésaé biyo si A mane diʼi besédre ya Libañ.
Ajô te éyoñe ji ye e ne bebela a zôsôô a mboon mia te bo na mia telé Abimélek njôô? Ye mia te bo Yérubale mvaé a e nda jé? 
Amu na ésaa wom a nga wosan asu denan, a nga ve ényiñe jé asu bita a kôté mia e wo bôte ya Madian; 
ve mia, mi maneya kôlô si den a wosane ndaa ésaa wom. Mi maneya wôé bobefame bé, bôte mewôme zamgbwa, akôme da yôp, a mi teléya Abimélék njô bôte ya benya bôtô ya Sikem, nyô a ne e mona mbo ésaé minga wé, amu a bialane mia. 
Nge jam mia te bo Yérubal a nda jé e môse wu e ne bebela a zôsôô , Abimélék a boʼok avaʼa denan, a mia kik boʼone avaʼa dé! 
Nge momo wôna nduan é soʼok e bʼAbimélék a mine benya bôtô ya Sikem a ba ya nda Milô, a nduan é soʼo fe e be benya bôtô ya Sikem a ba ya nda Milô a min Abimélék! 
Ane Yôtam a nga kôlô a tup; a nga ke e Bir a tabe wé akekui Abimélék a nga wu.
Abimélék a mbe njô bôt Israél tañe mimbu mila. 
Ane Zambe a nga lôme mbia nsisime metyamaʼane e zañe Abimélék a benya bôtô ya Sikem, nde benya bôtô ya Sikem be nga koñe Abimélék, 
be bulaʼane nye mboon évô a nga bo bobefame be Yérubal mewôme zañgbwa a nalé ate metyi mab ma ye tabe e bʼAbimélék, monyañe wop, nyô a nga wôé be, a e be benya bôtô ya Sikem mbe be nga volô nye na a wôé bobenyañe bé. 
Ane benya bôtô ya Sikem be nga telé bôte ya yabe Abimélék e mebôbône minkô be boʼok ésaé ya wôlé belôtan bese ba zu bebé vôm be tele zen e biôm bise be bili. Ve be nga kat Abimélék jame te.
A nga bo na Gal, e mona Ebéd, ba be bobenyañ be nga zu lôte Sikem. Ane benya bôtô ya Sikem be nga tabe nye ndi. 
Nde be nga ke mefub a kolé bibuma bi ndiʼi woon, be nga tyaʼa bibuma bite, a bo abui mevak; nde be nga nyiin e ndaa zambe wop, a di a nyu, nde be nga yoʼé Abimélék. 
Gal, e mona Ebéd a jôʼô na: Za a ne Abimélék a za a ne Sikem, asu ya na bi saane Abimélék? Ye a nji bo e mona Yérubal a Zebul, ye a nji bo évete jé? Boʼone bôte bʼAmor ésaa Sikem bisaé; ve bia amu jé bia yiane saane Abimélék? 
Za a ye kee ma bôte bana e mo mam été? Eyoñe te ma ye wôé Abimélék. A a nga jô Abimélék na: Yemeteʼe nkane bita wôé a ke wosan!
Eyoñe Zebul, njôô ya tison a nga wôʼô e jame Gal e mona Ebéd a nga jô, nde a nga yaa. 
Ane a nga lôm Abimélék minlôman asoé a jô nye na: Gal, e mona Ebéd a bobenyañ, be zuya e Sikem a tindi bôte ya tisone na be ke wo ngame yat. 
Eyoñe ji kôlôʼô si a alu, womien a bôt be ne ngame jôé a ke sobô afan été. 
Mametyé, éyoñe tyé ja lendé, wo ye kôlô si a ke e tison. Eyoñe Gal a e bôt be ne ngame jé ba ye zu wosane wo, wo ye bo nye e jame ngule jôé ja ye ve wo nkañesan.
Nalé Abimélék a bôt be mbe e ngame jé be nga kôlô si a alu a ke sobô bebé Sikem be too minsamba minyin. 
Wôna Gal, e mona Ebéd a nga kui atan a ke tebe anyiine mbé ya tison. Eyoñe te Abimélek a bôte bese be mbe e ngame jé be nga kui asoé. 
Nde Gal a nga yene bôt a jô Zebule na: Tame yen nsamba bôt wo so abôbône minkô. Nde Zebul a nga yalane nye na: Nsisiñe ya minkô ñwô wo yen a nyoñ ane bôt. 
Nde Gal a nga beta nyoñe nkobô a jô na: Nsamba bôte foʼo ñwô wo sis e mfaʼa ya ézezañe nlam a nsamba ôfe wo zu e zene Elône mimvimviʼi. 
Ane Zébul a nga yalane nye na: Mbamba minkobô miôé mi ntoo vé, wo ô mbe ô jôʼô na: Za a ne Abimélék, na bi saane nye? Ye sa bôt ô nga biasé mbe le? wuluʼu éyoñe ji a wosane nye! 
Ane Gal a nga tebe ôsu benya bôtô ya Sikem a wosane Abimélék. 
A nga mate ôsu Abimélék amu a nga tôñe nye. Abui bôt e nga balé fe mbalan ya wu nde be nga mane ku si a kui anyiine mbé . 
Ane Abimélék a nga tebe Aruma. A Zébul a nga titane Gal a bobenyañ; be nji fe bo nguleya beta tabe e Sikem.
Mametyé, bôte ya Sikem be nga kômesan a ke mefup, Abimélék a wôʼô jame te. 
Ndʼa nga nyoñ e nsamba bôte wé a kabe wô minnoñ mila a ke sobô mefup. Eyoñ a nga yen ane bôt be nga kui atane tison, ane a nga ke wosane be a bôé be. 
Abimélék a minnoñ mi bôt ba be be be nga wulu a tebe anyiine mbé ya tison; nde minnoñ mibaé yʼété mi nga kubu e be bôte bese be mbe mefube a bôé be. 
Abimélék a nga wosane fe tison tañe ngumba môs; ane a nga nyoñe je a wôé bôte bese be mbe été. Ane a nga mane tyame je a sôé nku e vôm tison éte é mbe (g). 
Eyoñe benya bôtô ya Sikem be nga wôʼô jame te, be nga ke e bibé bi né e nda zambe Bérit été. 
Ane be nga kate Abimélék na benya bôtô bese ya beta tisone Sikem be maneya sulan. 
Nde Abimélék a nga bet e nkôle Salmôn, émien a bôt be mbe ngame jé. A nga nyoñ ôvôn e wo wé nde a nga baʼé ntyaé élé, a bete wô a beté wô étu; ane a nga jô bôte ya ngame jé na: Mi yeneya e jam ma te bo, boʼon avôle ya bo ane ma. 
A bôte bese be nga tyik, môt ase, ntyaé élé, a tôñ Abimélék; be nga dibe ébé a mintyaé bilé a diʼi je a bôte bese be mbe été. Ajô te bôte bese ya beta tisone Sikem be nga mane wu. Bôt bebé toyini, befam a binga.
Ane Abimélék a nga wosane fe Tébés. A nga bômane nye bita a nyoñe nye. 
Beta ôlem a mbe ézezañe tison, befam a binga bese be nga ke sobô été a benya bôtô bese ya tison. 
Ane Abimélék a nga tulan a kui vôm ôlem ô mbe; nde a nga wosane wô a subu bebé e mbé na a futi nduan été. 
Nde minga éziñ a wua éfus akoʼo ba koʼo bidi, de ve bi Abimélék e nlô a tyaʼa nye ékôkoé nlô. 
Awolo te ebien, Abimélék a nga loone ndômane môt é nga beʼe nye biôme mewosan a jô nye na: Dutuʼu nkpwaté mekône wôé a wôé ma, be za jô me na: Minga e nye a te wôé nye. Ane ndôman môt éte é nga jii nye nkpwaté mekôn, nde a nga wu. 
Eyoñe bôte yʼIsraél be nga yene na Abimélék a wuya, nde be nga bulan môt ase e nda jé.
Ajô te Zambe a nga bulan abé Abimélék a nga bo ésaa e be émien éyoñ a nga wôé bobenyañ mewôme zamgbwa. 
A Zambe a nga bulane bôte ya Sikem abé be nga bo e be bebien. Nalé ate biyoʼé Yôtam, e mona Yérubal, bi nga tôéban e be be.
E mvus awu Abimélék ane Tôla e mona Pua, e mona Dôdô, môte ya Isakar, a nga tebe mfaʼa ya nyii Israél; a nga too e Samir, e minkôle yʼEfrayim. 
A nga tabe ntyiʼi mejô Israél tañe mimbu mewôm mela a mila; ane a nga wu a jambe e Samir.
Eyoñ a wuya, nje Yahir a nga tebe a too môte ya Galad; a nga tyiʼi mejô Israél tañe mimbu mewôm mebaé a mibaé. 
A nga bili bobefam mewôm melaa be mbe be betek e bone bijakase mewôm melale yôp, be bili fe bitisone mewôm mela, be nga loone fe bie na bitisone bi Yahir, bise bi too e si ya Galad. 
Ane Yahir a nga wu a be nga jame nye soñ e Kamôn.
Ane bone bʼIsraél be nga beta bo mam me nʼabé e mise me Nti, be nga kañe Bebal a Beastarté, bezambe ya Siri, bezambe ya Sidon, bezambe ya Môab, bezambe ya Amon a bezambe Befilisteñ. Be nga liʼi Nti teke saane nye. 
Nde Nti a nga yaa Israél, a kuane nye e mo Befilisteñ a Beamônite. 
Be nga ndeñele a kpweʼele bone bʼIsraél mbu ôte, be nga bo fe bone bʼIsraél bese be mbe e Yordane yat, e sii Beamoreeñ ya Galad avale te. 
Beamônite be nga dañe Yordan a ke wosane Yuda, Bényamin a ndaa Efrayim. Israél a nga nyiñ e beta ôlun été. 
Nde be nga yône be Nti a jô na: bi boya wo abé , amu bi liʼiya Zambe wongan a kañe Bebal. 
Ane Nti a nga jô bone bʼIsraél na: Bôte yʼEjipte, Beamorééñ, Beamônite Befilisteñ, 
Besidônieñ, Amalék a Maôn be nga tibili mia, a éyoñ mi nga yône be ma, ye me nji nyii mia e mo map? 
Ve mia mi liʼiya ma a kañe bezambe befe. Ajô te maa ye ke beta nyii mia, 
Kelan! A yônan e be bezambe mi tobeya, be nyii mia éyoñ yʼôlun! 
Nde bone bʼIsraél be nga jô Nti na: bi boya abé . Boʼo bia ane wo yene mvaé. Ve da na kañeseʼe nyii bia den! 
Ane be nga vaa bezambe ya bikuu be mbe e zañe jab a saane Nti: Nde Nti a nga wôʼô ôlun amu mbia be mam be nga kui e be Israél.
Ane Beamônite be nga sulane vôme wua a vule minkan e Mispa. 
Bôt, bivete ya Galad, be nga jô bana a bana na: Môte mbé a ye taté ke wosane Beamônite? Nye a ye bo évete ya bôte bese ya Galad.
Yefté, môte ya Galad, a mbe éwôlô môta mewosan, a too fe mone ya be minga ébamba, a Galad nye a nga biaé nye. 
E minga Galad a nga biaé fe nye bobefam. Eyoñ be nga bo benya bôtô, nde be nga titane Yefté be jôʼô nye na: Woo ye ke nyoñ ngab élik e nda ésaa wongan, amu ô ne mone ya be minga mfe. 
Ane Yefté a nga tube bobenyañ a ke be ôyab a ke tabe éfuse si ya Tôb . Nde bôt be ne teke ésaé ya bo be nga sulan e fefele Yefté; ba be nye ve bo awoso, be nga boʼo be kuik a ke mulu mewosan.
Eyoñ é lôteya, ane Beamônite be nga wosane Israél. 
A amu Beamônite be nga wosane Israél, nde bemvendé ya Galad be nga ke nyoñe Yefté e si ya Tôb. 
Be nga jô Yefté na: Zaʼak a wo ye bo évete mewosane jangan, a bia ye wosane Beamônite. 
Nde Yefté a nga yalane bemvendé ya Galad na: Ye mi nji vini ma a titane ma e nda bʼésaa wom? Amu jé mia zu be ma éyoñ jina, yʼamu mi ntele njuk ôlun été?
Ane bemvendé ya Galad be nga jô Yefté na: Bia zu foʼo be wo éyoñ ji amu nalé, bia be wo bi ke, ô wosane Beamônite a bo évete jangan, ji bôte bese ya Galad. 
Nde Yefté a nga yalane bemvendé ya Galad na: Nge mia kee ma na me wosane Beamônite, a Nti a ve be ôsu viam, ma foʼo ma ye bo évete jenan. 
Ane bemvendé ya Galad be nga jô Yefté na: Nti a ne ngaa ya bia bese nge bia ye bo te bo avale wo jô. 
Eyoñe te Yefté ba be bemvendé ya Galad be nga ke. A nga tebe bôt ôsu ane nlô a évet; A nga baʼalan nkobô ôse a nga kobô asu be Nti e Mispa.
Yefté a nga lôme minlôman e be njô bôte Beamônite be jô nye na: wo yi jé be ma ane wo tebe ma e ngame yat a zu bo si jame bita? 
Ane njô bôte Beamônite a nga yalane minlôman mi Yefté na: Amu Israél a nga nyoñe si jam éyoñ a nga so Ejipte ataté Arnôn a kui Yabôk a Yordan. Eyoñe ji bulaʼane ma je évôvoé été.
Ane Yefté a nga beta lôme bôt e be njô bôte Beamônite 
be jô nye na: avale di Yefté a jô na: Israél a nji ke nyoñe sii Môab nge sii Beamônite. 
Bebela a ne na éyoñ Israél a nga so Ejipte, a nga wulu e nkôte si a kui évele mañ, a a nga kui e Kadés. 
Eyoñe te Israél a nga lôme minlôman e be njô bôte ya Edom be jô nye na: Jôkéʼé ma me lôt e si jôé. Ve njô bôte ya Edom a nji kômbô wôʼô jam éziñ, avale te fe a nga bo e be njô bôte ya Môab, nye fe ve ben. Ane Israél a nga tabe e Kadés 
Nde a nga wulu e nkôte si, a saʼale sii Edom a Môab; be nga kuu e si ya Môab e mfaʼa jôb da tôô; nde be nga vule minkan e Arnoñe yat, teke nyiin e sii Môab amu Arnoñ a ne nnéa sii Môab. 
Israél a nga lôme bôt e be Sihoñ, njô bôte Beamorééñ, njô bôte ya Esboñ a jô na: Jôkéʼé bia bi lôt e si jôé akekui e vôm bia ke. 
Ve Sihoñ a nji bi Israél ndi abime da yiane na a jôʼé nye a tulan éfuse si jé; nde Sihoñ a nga sulane bôte bé bese, a vule minkan e Yahas a wosane Israél. 
Ane Nti, e Zambe Israél, a nga ve Sihon a bôte bé bese e mo mʼIsraél, nde Israél a nga bôme be. Ane Israél a nga nyoñe sii Beamorééñ ése é mbe vôm ate. 
Be nga nyoñe sii Beamorééñ ése, ataté Arnoñ a kui Yabôk, a ataté nkôte si a kui Yordan. 
Nde ñhe éyoñe ji ane Nti, e Zambe Israél, a wôléya Beamorééñ si ôsu ayoñ Israél, ye wo, éyoñe ji, wo kômbô wôlé je? 
E jôme zambe wôé kemôs a ve wo ô bi, ye wo ye bo te bi je? A jôm ése Nti, e Zambe wongan, a veya bia ôsu viangan, ye bia ye bo te bi je? 
Ye wo dañe Balak, e mona Tipor, njô bôte ya Môab? Ye a nga kui na a bo Israél mejô, nge bo nguleya wosane nye? 
Den a ntoo mimbu mintete mila Israél a too Esboñ a mevôm ma bômane nye, Aroér a mevôm ma bômane nye a e bitison bise bi ne e mebôñ ya Arnoñ: Amu jé mi nji kôté bie éyoñ éte? 
Sake ma me nga bo wo abé , ve wo wo bo ma abé éyoñ wo wosane ma. Nti, nyô a ne ntyiʼi mejô, a boʼo ntyiʼi mejô e môse wu e zañe bone bʼIsraél a Beamônite! 
Ve njô bôte Beamônite a nji ke vôʼôlô mejô mese Yefté a nga lôme na be kate nye.
Nsisime Zambe ô mbe be Yefté éyoñ a nga tulane Galad a Manasé; a nga lôt e Mispa ya Galad; akôlô ya Mispa ya Galad, a nga vam e be Beamônite. 
Nde a ve Nti ngakaʼa na: nge wo ve Beamônite e mo mame na me dañe be ndañan ô ne ngumba, 
e môt ase a ye kui mimbé ya nda jame na a zu tôbane ma nsoone ma so e Beamônite a mevaʼa mese, a ye veban e be Nti, a ye vebane ngumba.
Ane Yefté a nga ke e be Beamônite a wosane be, a Nti a nga ve be e mo mé. 
Nde a nga dañe be mbia ndañan, ataté Aroér a kui Minit, tañe bitisone mewôm mebaé, a kui Abel-Keramim. Beamônite be nga silibane si ôsu bone bʼIsraél.
Eyoñ Yefté a nga bulan e nda jé Mispa, ane ngo jé é nga kui atan a zu tôbane nye a mengom a mebôk . A mbe atyiʼi mone dé; a nji bi mone mfe, fam nge minga. 
Eyoñe Yefté a nga yene nye, ndʼa nga nyabe mengômesane mé a jô na: A ngo jam, ô wuaya ma e beta njuʼu été, ô ne wua ya ba ba bo ma me wôʼô ôlun! Me nga dañe kui anyu e be Nti, a me se nguleya bulane mvus. 
Ane ngo jé é nga jô nye na: A ésaa wom, ô nga dañe kui anyu asu be Nti, boʼo ma aval e nga kui wo anyu, amu éyoñe ji Nti a kuneya wo e be besiñe bôé, Beamônite. 
A nga beta jô ésaa na: E jame di e vabaʼane be ma: Vaʼa ma ngon ébaé! Ma ye ke minkô a yôn éto éndune jam bia be bemvôé be binga bam. 
Ane Yefté a nga yalane na: Kelek! nde a suu nye tañe ngon ébaé. Ane a nga ke ba be bemvôé be binga bé a yôn éto éndune jé e minkô. 
Eyoñe ngon ébaé é kuiya, nde a nga bulan be ésaa, nde ésaa a nga jalé ntiñetan a nga tiñeti e be nye. A mbe éndun. Ataté éyoñe te fulu é nga nyiin Israél été na: 
Mbu ôse, begobebinga yʼIsraél ba ke jem abôʼô ngone Yefté, môte ya Galad, tañe melu menyin.
Ane bôte ya Efrayim be nga sulan a bet e nsakôé a jô Yefté na: Amu jé ô nga lôt a wosane Beamônite, teke loone bia na bia be wo bi ke? Bia kômbô diʼi nda jôé a womien ase. 
Nde Yefté a nga yalane be na: Me nga bili beta mejô, mamien a ayoñ dam, a me nga bañete mia, mi nji ke nyii ma e mo map. 
Eyoñe me yeneya na ô nji zu nyii ma, nde me nga ju ényiñe jam a ke wosane Beamônite. Ane Nti a nga ve be e mo mam, amu jé mia bete be ma e môse wu na mia zu wosane ma?
Ane Yefté a nga sulane bôte bese ya Galad a tyaʼa Efrayim bita. Nde bôte ya Galad be nga bôme bôte yʼEfrayim bita, mbe be mbe be jôʼô na: Mi ne e bôte ba ko Efrayime woñ, mia bevoʼo ya Galad, Efrayim été a Manasé! 
Ane Galad a nga nyoñ mevôm mese ya Yordan me mbe éyeyas me too ngabe Efrayim. A éyoñe wua ya bôte yʼEfrayim a tup a jô na: Ma kômbô lôt! Bôte ya Galad be nga sili nye na: ye ô ne môte yʼEfrayim? Nge te a yalane na: Momo! 
Eyoñe te ba jô nye na; tame ñhe jô na: Chibôlet. Eyoñe te a viane jô na: Sibôlet, amu aa mbe ke nguleya yeme tot ajô te zôsôô . Eyoñe te bôte ya Galad ba bi nye a tyiʼi nye tyiñ bebé meboñ me Yordan a ne éyeyas. Bôte yʼEfrayim be nga wu nalé éyoñe te bôte toyini mewôm menyin a ébaé.
Yefté a nga too ntyiʼi mejô Israél tañe mimbu misaman, éyoñe te a nga wu; a mbe môte ya Galad a a nga jambe e zañe bitisone ya Galad.
Eyoñe Yefté a wuya, Ibsan ya Bétléhém a nga bo ntyiʼi mejô Israél. 
A nga bili bobefam mewôm mela a bobebinga mewôm mela; a nga mane ve be meluk atan, avale fe a nga soo bengo be binga mewôm mela yʼatan asu bobefame bé. A mbe ntyiʼi mejô Israél tañe mimbu zañgbwa; 
éyoñe te a nga wu a jambe e Bétléhém.
Elôn ya Zabuloñ nyʼa nga tôñe valé. A nga bo ntyiʼi mejô yʼIsraél tañe mimbu awôm; 
éyoñe te a nga wu a jambe Ayalôn, e sii Zabuloñ.
Môt a nga tôñe Elôn a mbe Abdôn, e mona Hilél, mone Piratônite. 
A nga bili bobefame mewôm menyin a bendaé mewôm menyin be nga boʼo be wuluʼu e bijakase mewôme zamgbwale yôp. A mbe ntyiʼi mejô Israél tañe mimbu muam. 
Eyoñe te abdôn e mona Hilél, mone Piratônite a nga wu a jambe e Piratôn, e sii Efrayim, e nkôle Beamalésite.
Ane bone bʼIsraél be nga beta bo mam me nʼabé e mise me Nti, a Nti a nga ve be e mo Befilisteñ tañe mimbu mewôm menyin.
Môt éziñ a nga too Sôréa, e nda bôte Dañ, jôé na Manôa. E minga wé a mbe nkôkôm, teke mon. 
Ane Engele Nti a nga yené e be minga a jô nye na: ô lôô na ô ne nkôkôm, te ke mon; nde wo ye nyoñ abum a biaé monafam. 
Eyoñe ji tukaʼa tabe ntyee, te nyu woon nge binyunyui bi ne ngu, nalé fe te di jôm é ne mvin. 
Amu wo ye nyoñ abum a biaé monafam. Lame a ye bo te lôt e nlô wé, amu mon ate a ye bo étyi e mfaʼa Zambe aso abume nyia, a nye a ye taté na a nyii Israél e wo Befilisteñ 
Ane minga a nga ke kate nnôm na: Môta Zambe a te zu be ma, a funaʼane Engele Zambe, jame te da too ékowoñ. Me nji sili nye vôm a so, nye kik teke kate ma jôé dé. 
Ve a te jô ma na: Ô lôô wo ye nyoñ abum a biaé monafam; ataté éyoñe ji te nyu woon nge binyunyui bi ne ngu nge di jôm é ne mvin, amu mon ate a ye bo étyi e mfaʼa Nti aso abume nyia akekui e môs a ye wu.
Nde Manôa a nga yeʼelane Nti a jô na: A Nti, boʼo na e môta Zambe ô nga lôm a beta zu be bia, a yeʼele bia jam bia yiane bo asu mon a ye bialé! 
Nde Nti a nga wôʼô tyiñe Manôa, a Engele Zambe a nga beta zu be minga; a nga too afub été, nnôme wé, Manôa, a nji bo valé. 
Nde a nga jiʼa mate mbil a ke kate de nnôm a jô nye na: tame yen môt a mbe be ma a ôjane valé a beteya yené be ma. 
Ane Manôa a nga kôlô si a tôñe nga, a ke e be môta Zambe a jô nye na: Ye wo wo te kobôô e minga nyô? Nde a nga yalane na: Ma foʼo. 
Ane Manôa a nga jô na: Eyoñe ji, nge nkobô wôé ô tôéban, za ñyeʼelane a za mame bia yiane bo asu mon? 
Nde Engele Nti a nga yalane Manôa na: Minga a yiane saʼale biôm bise me nga jô nye. 
A nji yiane di jôm ése ja so e ndiʼi woon, a ye bo te nyu woon nge binyunyui bi ne ngu, nge di jôm é ne mvin; a ye baʼale e mam mese me maneya nye liti. 
Ane Manôa a nga jô Engele Nti na: kañeseʼe na me buʼu wo a yame wo mon ékela. 
Nde Engele Nti a nga yalane Manôa na: Toʼo wo buʼu ma, ma ye bo te di bidi biôé; ve nge wo kômbô ve Nti mvean ô ne ngumba, boʼo nalé! Manôa a nji yeme na Engele Nti e nye le. 
Nde Manôa a nga jô Engele Nti na: Jôé dôé é ne za, éyoñe te bia ye kañe wo éyoñe mejô môé ma ye tôéban? 
Ane Engele Nti a nga yalane nye na: Amu jé wo sili jôé dam? E ne jam e ne nsolan. 
Nde Manôa a nga nyoñ mon ékela a avut, ane a nga ve Nti mvean ô ne ngumba akôme yôp. Nde ndimba jam é nga boban nté Manôa a e minga wé be mbe be fombôʼô; 
a nga bo na ôtita ô betek ataʼa metunaʼa a ke yôp, nde Engele Nti a nga bet e nkabaʼa nduan ya ataʼa metunaʼa. Eyoñ be nga yene jame te, ane Manôa ba minga wé be nga ku mesu me butu si. 
Ane Engele Nti a nga jañe Manôa ba e minga wé mis. Nde be nga yeme na a mbe Engele Nti; 
a Manôa a nga jô minga wé na: Bia zu foʼo wu, amu bi yeneya Zambe. 
Nde minga wé a nga yalane nye na: Nge Nti a nga kômbô na bi wu, ve a nji ke ye nyoñe mon ékela a avut e mo mangan, a nji ke ye kañese na bi yene mam mana mese a a nji ke ye bo éyoñe jina na bi wôʼô mam mete.
Ane minga a nga biaé monafam a yôlé nye jôé na Samson. Nde mon 
a nga yaé a Nti a nga botane nye. A Nsisime Zambe ô nga taté na wo fôʼô nye e Mahané-Dañ, e zañe Soréa a Estaol.
Ane Samson a nga ke e Timna a yene minga ya luk e bengone Befilisteñ été. 
Eyoñ a nga bulan, a nga kate de ésaa ba nyia a jô na: me yeneya minga ya luk e Timna e bengone Befilisteñ été: Nyoñane nye éyoñe ji a bo minga wom. 
Ane ésaa ba nyia be nga jô nye na: Ye minga ya luk a se nguleya yené e be bengone be bobenyoñ a ayoñe dangan ese été, sa na ô ke nyoñe minga ya luk e be Befilisteñ, bôt be ne te ntyiʼibane metyele bete? Ane Samson a nga yalan ésaa na: Nyoñe nye asu dam, amu nye a yiane ma. 
Esaa ba nyia be nji yeme na jame te da so be Nti: Amu Samson a nga jeñe zene ya bo mintañete a Befilisteñ. Melu mete Befilisteñ be nga titi Israél yôp.
Ane Samson, ésaa a nyia be nga ke e Timna a kui mefube mindiʼi mi woon ya Timna; be kelek, atemetem étoñ ngbwengbwem é bamek, é nga zu vôm be mbe. 
Nde Nsisime Zambe ô nga bi Samson; Samson a nji bi jôme mo, nde a nga nyabe ngbwengbwem ane ba nyabe mon ékela. Ve a nji kate ésaa a nyia jam a nga bo. 
Ane a nga ke a kobô minga, a a nga yene minga ate mvaé.
Melu me lôteya, ane Samson a nga beta ke e Timna na a nyoñe minga, nde a nga ke fefele zene na a yene mbime ngbwengbwem. A nga koone na mbame mvôfôm ô too ngbwengbwem nyô été, wôé ô maneya fe bo été. 
Ane a nga nyoñe wôé e mo mé a di wô e zenezen; éyoñ a nga kui e bʼésaa a nyia, a nga ve be wô, be ve nyoñ a di. Ve Samson a nji kate be na a nga nyoñe wôé te e nyôle ngbwengbwem été.
Esaa Samson a nga ke e jañ be mona minga. Samson a nga bo beta dina wé, amu nalé nye bisoé bendôman bi nga bo bi boʼok. 
Eyoñe Befilisteñ be nga yene Samson, nde be nga tobe bôte mewôm mela ba be be be tabe. 
Samson a nga jô be na: Ma zu solé mia ba, mi ve ma atinan yʼété nté melu zañgbwa dina a ye tabe, nge mi yene atinan yʼété, ma ye ve mia melôʼô mewôm mela a mengômesan mi ne boʼo mi folaʼan mewôm mela. 
Ve nge mia bo te yen atinan yʼété, mia mia ye ve ma melôʼô mewôm mela a mengômesan me ne boʼo me folaʼan mewôm mela. Nde be nga jô nye na: Vaʼa bia asoé ba, bia ye wôʼô de. 
Ane a nga jô na: jôm ja diban é nga so anyu ya nyô a di, a jôm é nʼévôvoé é nga so e be jôm é nʼayok. Tañe melu mela be nga bo te nguleya ve atinan ya ba. 
E môse zañgbwale be nga jô e minga Samson na: Kele wone nyo nnôm, a kate bia atinan ya ba; nge nalé momo wôna bia ye diʼi wo nduan, womien a ndaa ésoo ése. Nde minga a loone bia na mi mane wôlé bia biôme nga? 
Nde nga Samson a nga ke yene nye a miliʼi mis a jôʼô na: Ô nji veʼele nyeʼe ma, wo vini ma! Ô nga solé bôte ya ayoñe dame ba, teke kate ma atinan yʼété. Ve Samson a nga yalane nye na: Me nji kate atinan yʼété toʼo ésaa wom nge nyia wom: Ye wo ma ye viane tinane de? 
Ane nga Samson a nga teʼe nye a milik nté melu zamgbwa dina a nga tabe; e môse zamgbwale a nga ve nye atinan yʼété, amu a nga dañe ndeñele nye; nde minga ke a nga ve bôte ya ayoñe dé atinan ya ba. 
Nde bôte ya tison be nga jô Samson e môse zamgbwale te na jôb e dim na: Ye jôm éfe é nʼévôvoé ane wôé, ye jôm éfe é ne ayok a ngu ane ngbwengbwem? Nge mi nji ye faʼa si a ngal éjakase wom, mi nji ke ye yen atinan ya ba.
Ane Nsisime Zambe ô nga bi Samson, nde a nga ke e Askalon a nga wôé bôte mewôm mela, a nyoñe mimbime miap a ve bôt be nga ve atinan ba mengômesan ya folan mewôm mela. A mbe njalan a ayaa, nde a nga bulan e nda bʼésaa. 
Be nga ve e minga wé e be ndôman é mbe mvôé jé.
Eyoñ é lôteya, melu ba kôane fôn, nde Samson a nga ke yene minga wé a bili étoñ ékela. A nga jô na: Ma ye nyiin étune nda minga wom. Ve ésaa minga wé a nji ve nye nkañesane ya nyiin. 
Esaa minga a nga jô Samson na: Me nga yene na wo vini nye nde me nga ve nye nyo mvôé. Ye monyañe mongô wé a nji dañe nye? Nyoñe nye éjiane jé. 
Nde Samson a nga jô be na: Eyoñe ji ma buni na me nji bo mekua e be Befilisteñ nge ma bo be abé . 
Ane a nga ke a bi minkemvak mintete mila; a nga nyoñ kômbé, a tiñeti minkemvak mibaé mibaé e menjem a tyelé kômbé ébañe njem ébaé ése. 
Ane a nga boʼé kômbé a suu minkemvak e mefube me fône Befilisteñ, nde mebam a bikumba bi fôn bi nga mane dik, a éwoñ é nga dik a kui mefube bʼôlivié.
Ane Befilisteñ be nga jô na: Za a te bo jame di? Eyalan é nga so na: Samson, nnôme ngone môte ya Timna amu a nga nyoñe minga wé a ve nye mvôé nnôme ngone wé. Nde Befilisteñ be nga bet a mane diʼi minga ate a ésaa wé. Samson a nga jô be na: Ye nalé mia viane bo? 
Ma ye jôʼé vʼakekui me kuneya mamiene be mia. 
Ajô te a nga wosane be a wôé be mbia ñwôan. Mvuse valé a nga kôlô a ke tabe e mbas akoʼo yʼEtam.
Ane Befilisteñ be nga bet a vule minkane ya wosane Yuda a mialan a kui Léki. 
Nde bôte ya Yuda be nga jô na: Amu jé mi beteya a zu wosane bia? ane be nga yalane na: Bia te zu kaʼa Samson, bi bo nye avale fe a boya bia. 
Ajô te bôte toyini éla ya Yuda be nga ke e mbas akoʼo yʼEtam a jô Samson na: Ye ô nji yeme na Befilisteñ be titi bia yôp? Jé ô nga bo bia ji? A nga yalane be na: Me nga bo be avale be nga bo ma. 
Be nga jô nye na: Bia te zu kaʼa wo na bi ve wo e mo Befilisteñ. Samson a nga jô be na: Kanane ma ngana na mia ye bo te wôé ma. 
Be nga yalane nye na: Momo; bia kômbô foʼo ve na bi kaʼa wo a ve wo e mo map, ve bia ye bo te bo na ô wu. Nde be nga kaʼa nye a mimfefé minkol a soo nye mbas akok.
Eyoñ a nga kui Léni, ane Befilisteñ be nga bete metyiñ be nga ke tôbane nye. Nde Nsisime Zambe ô nga bi nye. Ane minkole mi mbe nye mo mi nga bo vʼane éfumulu nkol ja diʼi e nduane, a mengataʼa mé me nga mane kulane nye mo. 
A nga yene mfefé ntyetyeʼ éjakas, ane a nga same wo a nyoñe wô; nde a ntyetyeʼéjakas, a nga wôé Befilisteñ toyini. 
Ane Samson a nga jô na: A ntyetyeʼéjakase wua, me wôéya bôte toyini. A ntyetyeʼéjakase wua, me boya avise mimbim.
Eyoñe jame te e maneya, a nga wua ntyetyeʼ éjakas ôyap. Ajô te be nga yôlé vôm ate na Ramat-Léhi.
Eyoñ évé é biya Samson, a nga loone Nti a jô na: Wo ô nga kalan e beta ñyiane nyô e wo mbo ésaé wôé; éyoñe ji ye me ne nguleya wu évé a ku e mo me bôt be nji bo ntyiʼane metye? 
Nde Nti a nga sal akôm e ne Lehi zañ, mendim ve vam été. Ane Samson a nga nyu a beta nyoñe ngu. Ataté éyoñ éte be nga loon anjeñe te na: Eyin-Akoré  anjeñe te e ngenan e Lehi a kui môse wu. 
Samson a mbe ntyiʼi mejô Israél melu Befilisteñ be nga too, tañe mimbu mewôm mebaé.
Ane Samson a nga ke e Gaza; nde a nga yene minga ébamba a nyiin e nda jé. 
Ane be nga kate bôte ya Gaza na: Samson a kuiya va. Nde be nga yabe nye a bole nye ngum alu e mbé ya tison. Be nga too ne séé ngum alu be jôʼô na: Bia ye wôé nye éyoñe môs wo ye bo. 
Samson a nga bômbô si a kui e zañ alu. Bebé e zañ alu, a nga kôlô si; a nga bi bivine bi mbé ya tison a mekôn mebaé yʼété, a nga té bie a mengôñ yʼété, a beté bie étuu a kee bie abôbône ya nkôle ô ne zôsôô a Ebroñ.
Eyoñe dili e maneya, a nga nyeʼe minga e mbiʼili ya Sorék, jôé na Dalila. 
Ane bivete Befilisteñ bi nga ke be nye a jô nye na: Tame wone nye ô yemelane bia e vôme beta ngule wé a so nye, a avale bi ne nguleya dañe nye, bia ye kaʼa nye asu ya teʼelane ngule jé a bia ye ve wo môt ase, bifase bi moné toyini a ntete wua. 
Ane Dalila a nga jô Samson na: Kate ma, ma yeʼelane wo, e vôme beta ngule wôé a so, a jé be ne kaʼa wo je na ngule jôé é teʼelan. 
Samson a nga jô nye na: Nge ba kaʼa ma a mimfefé minkole mi ngenan te kôt zamgbwa ma ye bo atek a bo ane môte mfe éziñ. 
Ane bivete Befilisteñ bi nga zu ve Dalila minkole mi ne mimfefé mi ngenan te kôt zamgbwa, nde a nga kaʼa nye a mie. 
Nde bôt be mbe be solô valé bebé a étune nda jé. Ane a nga jô nye na: A Samson, Befilisteñ be ntoo be wo! Ane a nga té minkol vʼane vôme mone nkol a diʼi nduan. Ajô te a nga bo teke yem e vôme ngule jé ja so.
Dalila a nga jô Samson na: Ô lôô ô maneya duʼu ma, ô nga laane ma minsos. Eyoñe ji, ma yeʼelane wo na ô kate ma jôm be ne nguleya kaʼa wo je. 
Samson a nga jô nye na: nge ba kaʼa ma a mimbaʼa minkol mi ne mimfefé be ngenan te belane mie, ma ye bo atek a bo fe vʼaval ane môte éziñ mfe ase. 
Ane Dalila a nga nyoñe mimbaʼa minkol mi ne mimfefé a kaʼa nye a mie. Eyoñe te a nga yôtane na: A Samson, Befilisteñ be ntoo be wo! Beyabe be mbe be solô étune nda été. Nde a nga té mimbaʼa minkol mi mbe nye mo ane môt a té ndes nkole kilisi. 
Dalila a nga jô Samson na: A kui éyoñe ji wo duʼu ma, wo te laane ma ve minsos. Kate ma jôm be ne kaʼa wo je. A nga jô nye na: Tame fene mimfene zamgbwale ya nlô wom a ngôkob é ne mboon a éndelé a late mie a mvasé ntiñe biyé, ma ye bo atek, a bulane fe bo aval ane môte mfe ase (j). 
Dalila a nga yalé nye ôyo, a fene mimfene zamgbwale ya nlô wé, a late fe mie a mvasé ntiñe biyé, nde a nga vee ôyo a té biôm bise bi nga too nye nyô. 
Ane Dalila a nga jô nye na: Ô ne nguleya jô aya na: Ma diñe wo! Eyoñe nleme wôé ô nji bo be ma? Biyoñe bilale bi vʼô duʼu ma, a ô nji kate ma e vôme beta ngule wôé a so. 
Amu Dalila a nga dañe ndeñele Samson a mveane ya ve nye bijô môs ôse, nde Samson a nga dañe tek, bebé ya wu, a dimili fek, 
ane a nga kate Dalila nsolane jame wé a jô nye na: Lame a ngenan te lôt e nlô wom, amu me ne ntelan étyi asu Zambe aso abume nyia wom. Nge ba sôté ma nlô, ngule jam ja ye kôlô be ma, ma ye bo atek a bo ane môte mfe ase.
Eyoñe Dalila a yeneya na Samson a maneya kui nye e nleme wé ôse, nde a nga loone bivete Befilisteñ a jô bie na: Zaʼan éyoñe ji, amu a kuiya ma e nleme wé ôse. Nde bivete ya Befilisteñ bi nga ke be nye bi bili moné e mo map. 
Ane Dalila a nga yale samson ôyo e mebé mé yôp, a loone môt a zu tyeñe nye mimfene zamgbwale ya nlô wé a taté ñhe na a tek amu ngule jé ja vas. Eyoñe te e ngule jé é nga kôlô be nye 
Ane a nga jô nye na: A Samson, Befilisteñ be ntoo be wo! Nde a nga vee ôyo a jô na: ma ye dañ ane biyoñ ya mvus, a kôlô ézezañe jap. Ve a nji yeme na valé Nti a kôlôya be nye. 
Ane Befilisteñ be nga bi nye a tube nye mis; be nga kee nye e Gaza a kaʼa nye a bibom bi mvot. Nye a nga bo ésaé ya koʼo bidi e nda mimbôk été.
Vʼésil é nga taté na ja kui nye nlô ataté éyoñ be nga mane sôté nye nlô. 
A nga bo na bivete Befilisteñ bi nga sulane na ba ve Dagon, e zambe wop, beta mvean a bo mevak. Be jôʼô na: e zambe wongan a veya Samson, nsiñe wongan, e mo mangan. 
Eyoñe bôt be nga yene nye, be nga kañ e Zambe wop a jô na: E zambe wongan a veya nsiñe wongan e mo mangan, nyô a nga sa si jangan a wôé bia bizuʼu bi bôt. 
E mevaʼa ya minleme miap, be nga jô na: Loʼone Samson, a tame zu bo bia jam éziñ ya bivôé! Ane be nga loone Samson e nda mimbôk; a nga bo bivôé ôsu viap. Be nga telé nye ézezañe ya beta mekôn. 
Nde Samson a nga jô ésoé ndôman é nga bili nye e wo na: Jôkéʼé ma me nambe e beta mekôn me bili nda me yeʼebe été.
Nda é mbe njalan ne lut befam a binga, bivete bise ya Befilisteñ bi mbe valé, a bôte toyini éla be mbe andil, befam a binga, be yenek ane Samson a bo bivôé. 
Ane Samson a nga yeʼelane Nti a jô na: A Nti a too nnôm éto! Simesaʼane ma, ma yeʼelane wo; A Zambe! Vaʼa ma ngu, vʼéyoñe jia jina me kune mise mam mebaé e be Befilisteñ! 
A nga vit mekône mebaé ya zañe nda me nga bili je; nde a nga tebe me zañ a bi dina mbo nnôm a di avok e mbo ngal. 
Eyoñe te Samson a nga jô na: Me woʼok bia be Befilisteñ! Nde a nga vitibi si a ngu, a nda é nga ku bivet a bôte bese be mbe valé yôp. E bôt a nga kee be abume si dé éyoñ a nga wu, be mbe abui a dañe ba a nga wôé éyoñ a nga vee. 
Eyoñe te bobenyañ a ndaa ésaa ése be nga ke nyoñe nye a kee nye. Eyoñ be soya, be nga jame nye e zañe Soréa a Estaôl, e soñe Manôa, ésaa wé. A mbe ntyiʼi mejô Israél tañe mimbu mewôm mebaé.
Môt a nga too e nkôl Efrayim jôé na Mika. 
A nga jô nyia na: Ye wo simesan bifase bi moné toyini a ntete wua be nga wube wo, ô nga yoʼé ñwuwube te me too. Me bili moné ate nda , ma me nga nyoñe nye. Nde nyia a nga jô nye na: Nti a botaʼane wo a mone wom! 
Nalé Mika a nga bulane nyia bifase bi moné toyini a ntete wua a nyia a nga jô nye na: Me tyiʼiya nya ngume ntyiʼane na ma ve Zambe moné ate éyoñe ji. 
Ve Mika a nga beta bulane nyia moné; ane nyia a nga nyoñe bifase mintete mibaé a ve bie nyemé biôm. Eyoñe te môt ate a nga kôme ngunemelan ñyañan a nyeman ékpwembé; be nga telé ngunemelan éte e nda Mika. 
Môt ate, Mika, a nga bili vôm ya kañ e nda jé été. Nde a nga beta bo na be kôm ngunemelane fe a bone bezambe, ane a nga telé wua ya bone bé ntuni a bo nyʼésaé.
Melu mete, njô bôt a nji bo Israél, môt ase a nga bo e jam a yene nvaé. 
Esoé Lévite é mbe, é too e Bétléhém ya Yuda, sii ayoñe Yuda. 
A nga kôlô Bétléhém, a ke jeñe vôm mfe ya tabe. E dulu zañ, ane a nga kui e ndaa Mika, si minkôle yʼEfrayim. 
Mika a nga sili nye na: Wo so vé? Nde a nga yalane na: Me ne mone Lévite ya Bétléhém, ma jeñe vôm ya tabe. 
Mika a nga jô nye na: Tabeʼe be ma a bo ntuni ya nda bôte jam. Ma ye yaʼane wo bifase bi moné awôm mbu ôse, nalé fe mengômesan ya jaé a bidi bia yiane wo. Ane mone Lévite a nga nyiine nda . 
A nga kañese tabe be Mika a Mika a nga belane nye ane mone wé. 
Nde Mika a nga telé nye ntuni ya nda jé, a ve nye vôme ya tabe e nda jé. 
Ane Mika a nga jô émiene na: Eyoñe ji ma yeme na Nti a ye bo ma mvaé, amu me bili mone Lévite nyô ane ntuni .
Melu mete, njô bôt a nji bo Israél, melu mete fe ayoñe bone be Dañ e nga jeñe ngabe si ya tabe, amu a kui éyoñe te, ayoñe te e nji bi ngab e zañe meyoñ yʼIsraél. 
Ane bone be Dañ be nga lôme adidiʼi bôt atan be soʼo ayoñe dab été, be soʼo Soréa a Estaol, be ke looé si a fase je. Be nga jô bôte bete na: Kela fombane si Ane be nga kui e minkôle yʼEfrayim a kui e ndaa Mika a bômbô valé. 
Amu be nga bôô bebé e ndaa Mika, nde be nga wôʼô tyiñ ésoé Lévite, ane be nga kôñelan a sili nye na: Za a nga soo wo va? Wo bo jé va? Jé é bili wo va? 
A nga yalane be na: Mika a nga bo ma e jame di a di, a yaʼane ma, a me ntoo ntuni wé. 
Nde be nga jô nye na: Tame sili Zambe, bi yem, nge dulu bia te bôndé di da ye suʼulane nvoʼé. 
Ane Ntuni a nga yalane be na: Kelane nvoʼé; Nti Emien a litaʼane mia e dulu mia zu wulu.
Ane bôte bete betan be nga ke a kui Layis. Nde be nga yene bôt be nga too été teke jam da tyelé be minleme yôb aval ane bôte ya Sidon, mvoʼé , njalan a ndi minlem; teke môt a ndeñele be nge tibili be a mbe si éte; be mbe ôyab a bôte ya Sidon teke lat a môt éziñ. 
Nde bôt bete betan be nga bulan e be bobenyañe bab e Soréa a Estaol, ane bobenyañ be nga jô be na: Jé mi nga yene wé? 
Be nga yalane na: E nkôlaʼane si bi ke wosane be! amu bi maneya yene si, é ne étua abeñ. Jia! Mi too teke jô jam! Te boone minleles. Tataʼane dulu ya ke nyoñe si éte. 
Eyoñ mia ye kui été mia ye koone bôt be too te tyelé minleme yôp. Si é ne ndam, a Zambe a veya je e mo mangan; jôm éziñe ya biôm bise bi ne e si nyô é nji jemban été.
Ane bôte mintete misaman ya mvôʼô Dañ be nga kôlô soréa a Estaol, be bili mengale bita map. 
Nde be nga bet a vule minkan e Kiryat-Yéarim Yuda; ajô te vôm ate, amu a ne e mvuse Kiryat-Yéarim, be nga yôlé nye a kui dene na Mahané-Dañ (k). 
Akôlô ya valé be nga kui minkôle mi Efrayim, a kui e ndaa Mika. 
Ane bôte betaan be nga ke looé si ya Layis be nga kobô a jô bobenyañe na: Ye mia yeme na e menda mana, éfôd, Térafim, ngunemelan é ne nkpwelan a éveʼela é ne mboon a nyeman ékpwembé bi nʼété? Fasane jam mia yiane bo. 
Eyoñe te bôte bete betan be nga ke e ndaa Mika, be nga nyiin été a sili ésoé ndômane Lévite é mbe é too été avale é né. 
Bôte mintete misamane ya bone be Dañ, be bili mengale bita map, be nga tele anyiine mbé ya nda . 
E bôte betan be nga looé si éyoñ be nyiineya e nda été, be nga nyoñe bengunemelane mevale meva, azezambe e ne nkpwelan a éveʼela é mbe mboon a nyeman ékpwembé. Ntuni a mbe a tele anyiine ya nda ba be bôte mintete misaman be nga bili mengaa. 
Eyoñ a nga yene bôte bevoʼo be nyiʼine ndaa Mika a nyoñe bengunemelan a azezambe e ne nkpwelan, a nga sili be na: Jé mia bo le? 
Be nga jô nye na: Tabeʼe évô! Butiʼi wo anyu dôé! Zaʼa bia be wo bi ke a bo ntuni yʼayoñe dangan. Jé é ne wo mvaé: Ye bo ntuni ya nda bôt é bili môte wua, ye bo asu ayoñe da yʼIsraél? 
Ajô te ntuni a nga dañe vak amu ngakaʼa; ane a nga nyoñe bengunemelan, a azezambe e ne kpwelan a ke koone nsamba ôse. 
Ane bone be Dañ be nga beta taté dulu; bongô, mimbam biyem a mimbeʼe be tele be ôsu. 
Eyoñ be ntoo ôyab a ndaa Mika, e bôt be nga too menda me mbe bebé a nyô Mika be nga loone bôte bevok a tôñe bone be Dañ. 
Be nga zu ba yôtan e mvuse bone be Dañ, nde be nga kôñelan a jô Mika na: Amu jé wo loone nalé? Jé é bo wo? 
Ane Mika a nga yalane na: Bezambe bam me nga kôm mi nyoñeya be a ntuni a mi keya: Jé é liʼiya ma? Amu jé mi ne nguleya sili me na: Jé é bo ma? 
Nde bone be Dañ be nga jô nye na: Te bo na tyiñe jôé é wôʼé bebé vôm bi né; nge nalé momo wôna bôt ba dañe wôʼô ôlun ba ye té wo mintañete, éyoñ te wo ye soñ awu dôé womien a di bôte ya nda jôé. 
Ane bone be Dañ be nga kee dulu dab ôsu. Eyoñe Mika a nga yene na bôte bete ba dañe nye ngu, a nga bulane nda jé.
Nalé bone be Dañ be nga nyoñe biôme Mika a nga bo a kee ntuni a nga bili. Ane be nga kui Layis, e be bôt be mbe ne mieññ teke jôm ja tyelé be nleme yôp; be nga wôé bôte bete a nkpwaté mekôn a diʼi tisone nduan. 
Teke môt a nga kôté je, amu é mbe ôyab a Sidon a teke nlatan a môt éziñ; é mbe e mbiʼili wo ke kui e Bét-Rehôb. Ane bone be Dañ be nga beta lôñe tison a tabe été. 
Nde be nga yôlé tisone jôé na Dañ aval ane jôé Dañ, ésaa wob a nga bialé Israél e né; ve jôé tison éte e mbe ôsusua na Layis. 
Ane bone be Dañ be nga telé ôzezambe ô ne nkpwelan asu dap; a Yônatan, e mona Gerson, e mona Manasé, émien a bone bé, be nga bo ésaé betuni asu ayoñe bone be Dañ akekui éyoñe bôt be nga mane ke minkôm. 
Be nga telé ôzezambe Mika a nga kôm asu dap, nté ôse nda Zambe é mbe e Silô.
Melu mete, njô bôt a nji bo Israél. A nga bo na, mone Lévite éziñ a nga too akuʼu minkôle mi Efrayim, a nga bili ébon é too minga ya Bétléhém e Yuda. 
Ane ébone te é nga wulu nye dulu bijabô a suʼulane fe kôlô be nye a ke e nda bʼésaa e Bétléhém ya Yuda, a tabe wé tañe ngon ényin. 
Ane nnôm a nga kôlô a ke be nye a jeñe zene ya kobô nye na a bulan. Ba ésoé mbo ésaé jé é ne fam be nga ke a bijakase bibaé. Ane ébon é nga nyiñeli nye e ndaa ésaa; éyoñ ésaa ngon a nga yene nye, a nga nyoñe nye a mevak. 
Ntyi, ésaa ngon, a nga buʼu nye, nde a nga tabe be nye melu mela. Be nga di a nyu; a bômbô fe abe melu.
E môse nyini, nde be nga kôlô si ndibe tyé, a mone lévite a mbe nkômesan ya bulan; vʼésaa ngon a nga jô nnôme ngone na: Jaʼa jôm éziñ, nalé wo ye beta nyoñe ngu, éyoñe te mia ye suʼulane ke. 
Nde be nga tabe si a di a nyu bebaane. Esaa ngon a nga jô nnôme ngo jé na: Kañeseʼe beta bômbô alu da ô tame woʼon. 
Mone Lévite a nga kômbô ke, vʼamu ntyi a nga dañe yemete na a bômbô, nde a nga beta bômbô alu da be nye.
E môse tane a nga kôlô si ndibe tyé na a ke, nde ntyi ngon a nga jô na: Ma yeʼelane wo ô tame beta ve ngule nyô, a yange a kui mamengôʼé. 
Nnôme ngon a nga kôlô si na a ke ba ébon a ésoé mbo ésaé jé é ne fam. Ve Ntyi, ésaa ngon a nga jô nye na: Ô lôô môs ô nga ndeñ, a ngôʼé é nga vin, betaʼa bômbô alu da môs ô nga ndeñ, betaʼa lôt alu va, nalé nleme wôé wo ye vak; a akiti, mia ye kôlô si ndibe tyé a wulu, nalé wo ye ke e nda éndelé jôé. 
Nnôme ngon a nji fe kômbô beta bômbô, anʼa nga kôlô si a ke. A nga ke a kui ôsu Yebus, nyʼa ne Yérusalem a bijakase bié bibaé bi beʼe mimbeʼe a ébone jé. 
Eyoñ be kuiya bebé Yebus, a koone na môs ô ndeñeya abui, ndʼésoé mbo ésaé é nga jô masa wé na: E nkele bômbô tisone Beyébuzieñ été. 
Masa wé a nga yalane nye na: Bi se nguleya bômbô e tisone bikul été e vôme bone yʼIsraél be ne momo, bia ye bômbô e Gibéa. 
A nga beta jô ésoé mbo ésaé jé na: Zaʼa bi ke bi kui bebé a vôme wua ya mevôme ma: Rama a Gibéa, nne bia ye bômbô valé. 
Be nga kee dulu ôsu; jôp e nga dim éyoñ be nga kui bebé a Gibéa, tisone tane be Bényamin: 
Ane be nga yale valé na be ke bômbô Gibéa. Mone Lévite a nga nyiin a tebe e vôme bôte bese ya tison ba tabe. Teke môt a nga nyoñe be e nda jé na be bômbô.
Nnôme môt éziñ ô nga so ésaé mefub mamengôʼé; a mbe môte ya minkôle mi Efrayim, a too e Gibéa, ve bôte bebiene ya Gibéa be mbe mvôʼô Bényamin. 
Nnôme môte te ô nga bete mis a yene ñwulu dulu nyô a too vôme ya tison bôt bese be wôʼô tabe; nde a nga sili nye na: Wo ke vé a wo so ke vé? 
Mone Lévite a nga yalane nye na: Bia so Bétléhém ya Yuda, bia ke akuʼu minkôle mi Efrayim e vôme nlame wom ô né. Me nga ke Bétléhém ya Yuda, éyoñe ji ma ke e ndaa Nti. Ve teke môt a nyoñe ma e nda jé va. 
Bi bili bidi asu bijakase biangan; bi bili fe belet a woon asu dam, asu mbo ésaé wôé a ne minga a asu monafam ba bebo bisaé bôé be ne nsamba. Bi nji yi jôm. 
Ane nnôme môt ô nga jô na: Mvoʼé é boʼo a wo! Ma nyoñe mbeʼe ya jôm ése ja yiane wo, woo ye ke bômbô va. 
A nga nyiñeli be e nda jé a ve bijakase bidi. Bewulu dulu be nga sôbe mebo a suʼulane di a nyu.
Be ngenan be boʼo mevak, bôte ya tison, bezametane mam, be nga bômane nda , be nga kute mbé biyoñ biyoñ a jô nnôme môt, mie ndaa na: Kuliʼi e môt a te nyiine nda jôé atan bi yeme nye. 
Mie ndaa a nga kui atan a ke be be a jô be na: Momo a bobejañ, te boon abé , ma yeʼelane mia, amu môt ate a te nyiine e nda jam. 
Endune ngone jame ji a ébone môt ate, ma kuli be atan. Tibelaʼane be a bo be ane mia kômbô. Ve te boone môte nyô aval ôsone jame te. 
Ve bôte bete be nji ke kômbô vôʼôlô nye. Eyoñe te mone Lévite a nga bi ébone jé a kee be je atan. Ane be nga bômbô je a tyebele ngum alu a kui mametyé; éyoñe tyé é nga lendé, be nga suu nye.
Eyoñe tyé é ntoo bebé, minga ate a nga zu a dutu émien a zu kui anyiine ya nda môt a mbe nye nnôm a nga bôô a yange melendé me tyé. 
Mametyé nnôm a nga kôlô si, a diine mbé ya nda , a kui atane na a taté dulu ya ke. Ve minga, ébone jé, é mbe é bôô tyia anyiine ya nda , mo mé me bili mbé . 
A nga jô nye na: Kôlôʼô si bi ke; ve minga a nji ke yalan, nde nnôm a nga beté nye éjakase jé yôp, a taté fe dulu ya ke e jale dé. 
Ane a nga nyiin e nda jé, a nyoñe ôtyeñ, a bii ébon a ba je mefus awôm a mebaé a lôme me e si ése yʼIsraél. 
Bôte bese be nga yene jame te be nga jô na: Teke bebé! Jam avale di e ngenan te tame yené nge boban ataté éyoñe bone bʼIsraél be nga kôlô si yʼEjipte a kui môse ya den; tukaʼa fasane jame te mi bôdane fek a tyiʼi ngume ntyiʼan.
Bone bʼIsraél bese, ataté Dañ a kui Birséba a sii Galad, be nga sulan ane môte wua asu be Nti e Mispa. 
Betebe ôsu bese a bôt ya meyoñ mese yʼIsraél be nga sulan ékôane bôte be Zambe été e bôte ba wulu a mebo toyini mintete minyin, bedutu nkpwaté mekôn. 
Bone be Bényamin be nga wôʼô na bone bʼIsraél be maneya ke e Mispa. Ane bone bʼIsraél be nga jô na: Kobaʼan, mbia jame nyô a nga kui aya? 
Eyoñe te mone Lévite, nnôme minga be nga wôé a nga nyoñ nkobô a jô na: me nga suan e Gibéa ya Bényamin bia ébone jame na bia jôʼôbô meyôa. 
Nde benya bôtô ya Gibéa be nga wôʼô ma abé a bômane nda me nga too a alu. Ma be nga kômbô wôé, ve ébone jam nje be nga jôʼôbô je a ngu. 
Ane me nga bi ébone jam a ba je mefus a lôme me e si ése yʼIsraél; amu be nga bo jam e nʼôson a ôsame Israél été. 
Bone bʼIsraél, mia bese mi ne vana ba, ajô te fasan a tyiʼi jam mia yiane bo.
Ane bôte bese be nga kôlô si ane môte wua a jô na: Teke môte ya be bia a ye ke e nda éndelé jé a teke môt a ye bulan e nda jé. 
E jam bia ye bo e Gibéa nde di: Bia ye ke wosane nye avale asimba da ye liti. 
Bia ye nyoñ, e meyoñ mese yʼIsraél, bôt awôm e ntet ôse, bôte ntet e toyini ase a bôte toyini e toyini awôm ése; ba ye ke nyoñe bôte bidi; éyoñ ba ye bulan, bia ye bo Gibéa ya Bényamin aval ane ôsone jam a nga bo Israél été ô né. 
Nalé ate bôte bese yʼIsraél be nga sulane a tebe tisone Gibéa e ngame yat, be too nlatan tyiñe jia ane môte wua.
Ane meyoñ yʼIsraél me nga lôme bôt e mebum mese ya Bényamin be jôʼô na: Bidim bivé bi kuiya be bia bi? 
Zaʼane bezametane mam bese be ne e Gibéa, bi mane wôé be a findi abé Israél été. Ve bone be Bényamin be nji kômbô wôʼô tyiñe bobenyañ, bone bʼIsraél.
Ane bone be Bényamin be nga mane so bitisone biab a sulan e Gibéa na be wosane bone bʼIsraél. 
Elañe bôt be nga bo bone be Bényamin môs ôte be soʼo bitison, é nga liti bôte toyini mewôm mebaé a ésaman, bedutu nkpwaté mekôn, te lañe bôte ya Gibéa mbe be nga lañeban bôte ya mewosan tañe mintete zamgbwa. 
E bôte bete bese été, bôte mintete zamgbwa be mbe émoñ; balé bese be mbe nguleya lume koñ ési te ke kop, éyoñ wo wua ôkôk a tolo. 
Be nga lañe fe bôte yʼIsraél, ba ya Bényamin momo été: Bedutu nkpwaté mekôn toyini mintete minyin, bese be too bôte mewosan. 
Nde bone bʼIsraél be nga kôlô si a ke Bétél a sili nkômbane Nti be jôʼô na: Za ya be bia a ye taté bet a wosane bone be Bényamin? Nti a nga yalane na: Yuda.
Eyoñe tyé é nga lendé, bone bʼIsraél be nga kôlô si a vule minkane miab ya wosane Gibéa. 
A bôte yʼIsraél be nga ke wosane Bényamin, be nga wosane be ôsu Gibéa. 
Ane bone be Bényamin be nga kui atane Gibéa a wôé bôte yʼisraél môs ôte bôte toyini mewôm mebaé a ébaé. 
Nde bôte yʼisraél, be nga beta nyoñe ngu a beta ke wosan e vôm be nga tele e môs ôsu. 
Ane bone bʼIsraél be nga bet a yôn asu be Nti a kui mamengôʼé; be nga sili nkômbane Nti be jôʼô na: Ye bia yiane beta ke wosane bone be Bényamin be ne bobejañ? Nti a nga yalane na: Kela wosane be. 
Nde bone bʼIsraél be nga ke wosane bone be Bényamin e môse baa. 
E môse baa, bone be Bényamin, nkôlane ya Gibéa a ke tôbane be, e nseñ bita, be nga wôé bôte toyini awôm a muam ya bone bʼIsraél, bese be too bedutu nkpwaté mekôn. 
Ane bone bʼIsraél bese a bôte bese be nga bet a zu e Bétél: Be nga yôn a tabe valé asu Nti, be nga tyi bidi môs ôte a kui mamengôʼé, be nga tyiʼi mimvean mi ne ngumba, a metunaʼa ya nlatane ngbwa asu Nti. 
Bone bʼIsraél be nga beta sili nkômbane Nti, e ne éwolo élate Nti é mbe valé, 
a Finéas, e mona Eléazar, e mona Aron, nye a mbe a tebeʼe ôsu éwolo Zambe melu mete, ane bone bʼIsraél be nga jô na: Ye ma yiane beta ke wosane bone be Bényamin, mojañ, ye me jôʼé? Nde Nti a nga yalane na: Kelan, amu a akiti, ma ye ve be e mo menan.
Eyoñe te Israél a nga sobô mbômaʼane a Gibéa. 
Ane bone bʼIsraél be nga ke wosane bone be Bényamin e môse lale a tôkan été bita ôsu e Gibéa aval ane biyoñ bivok. 
Nde bone be Bényamin be nga zu tôbane bôte yʼIsraél; ane nkandan ô nga boban e zañe jab a tison. Be nga taté na ba wôé bôte yʼIsraél ane biyoñ bivok e minjoñe yôp, wua yʼété wo bet e Bétél, wu ôvok e Gibéa éyoñ wo tyii afan afan; be nga wôé bôte yʼIsraél mewôm mela. 
Bone be Bényamin be nga jô na: Be maneya wôéban ôsu viangan ane biyoñ bivok! Ve bone bʼIsraél be nga jô na: Ntubané a kandé be a tison e minjoñe mise! 
Nde bôte bese yʼIsraél be nga kôlô vôm be nga tele a ke e Bal-Tamar, wôna ba be mbe mesoé bebé a tison, be nga kôlô mesoé mab atemetem, e mfaʼa njeʼese ya Géba. 
Nalé ate bôte toyini awôm, be nga tôban Israél ase été, be nga kui zôsôô a Gibéa. Bita bi mbe angôndô, a bone be Bényamin be nga yeme na bidim bi kuiya be be. 
Ane Nti a nga ndumekane Bényamin fek ôsu Israél, amu môs ôte bone bʼIsraél be nga wôé bôte ya Bényamin ba té nkpwaté mekôn bôte toyini mewôm mebaé a étan a ntete wua.
Eyoñe te bone be Bényamin be nga yeme na be jañeya. Ve bone bʼIsraél be nga bo ane ba tek a liʼi bone be Bényamine nseñ, be nga bo nalé amu be nga too ndi a bezimbi be nga too mbômaʼane a Gibéa. 
Nde bezimbi bete be nga zu avô bebé e Gibéa a sa nye, a wôé bôt yʼété a meyo me nkpwaté mekôn. 
Be nga ve bôte bevoʼo bese yʼIsraél ndem na ba ye bo na nsum ôtita ô bete yôb e tisone Gibéa. 
Eyoñe minsamba mewosane ya Israél mi nga bulane mvus ézezañe mewosan, bone be Bényamin be nga wôé be bôte bebé mewôm mela, nde be nga buni na be dañeya be aval ane éyoñ ya mvus. 
Vʼéyoñe te ébien, nsum ôtita ô mbe ndem, ô nga taté na wo bete yôb e Gibéa. Ane bone be Bényamin be nga fombô mvus a yen ôtita ô betek, e tisone jabe kik é ntoo nsum nduan été. 
Nde bone bʼIsraél be nga kôñelan a wosane bone be Bényamin, ane be nga dañe ko woñ amu be nga yene na njuk ô kuiya be be. 
Ane be nga tub asu bone bʼIsraél a ke mfaʼa ya nkôte si, ve minkane bita mi mbe abui, a mi mi nga solô mi nga futi nduan e tison mi nga late be ézezañ a mane wôé be mbia ñwôan. 
Ane bone bʼIsraél be nga bômane bôte ya Bényamin a tôñe be, a wôé be e zene zen , te ke ve be mon awoʼon, a kui e vôm éziñ a ne Gibéa mfaʼa jôb da tôô. 
Ane bezimbi ya Bényamin be nga wu bôte toyini awôm a muam, bese be too miñyôyoʼo mi bôt. 
Bôt bevoʼo ya Bényamin be nga tub a ke e mfaʼa ya nkôte si, e mfaʼa akôme Rimon. Bôte toyini étan yʼété be nga wôéban e mezen, be nga tôñe ba bevok a kui Gidom, a beta wôé toyini ébaé. 
E bôte ya Bényamin be nga wu môs ôte be mbe bezimbi toyini mewôm mebaé a étan, bese be too miñyôyoʼo mi bôt. 
Ve da bôte mintete misaman ya ba be nga tub e mfaʼa ya nkôte si be nga bo nguleya fam awu; be nga kui akôme Rimon a tabe valé ngon ényin. 
Bone bʼIsraél be nga kôñelan a wosane bone be Bényamin be nga liʼi; be nga lôt ataté tisone nyô a kui nyô fok, a wôé bôte bese a mimbam biyem, a futi nduan e minlam mise ya afôla si te.
Eyoñe bôte yʼIsraél be nga sulan e Mispa, be nga kane ngana na: te ke môte ya be be a ye ve ngo jé aluk e be nôte yʼayoñe Bényamin. 
Môs éziñ bôt be nga sulan e Bétél asu Nti a tabe valé akekui mamengôʼé. Be nga bete metyiñ a yôn abui, 
be jôʼô na: A Nti, Zambe yʼIsraél, amu jé da yiane yené Israél été na ayoñe da e jemban? 
E môs ô nga tôé valé, bôt be nga kune kôlô si a lôñe ataʼa metunaʼa vôm ate a ve mimvean mi ne ngumba, a mimveane ya nlatane ngbwa. 
Ane bone bʼIsraél be nga jô na: Za ya meyoñ mese yʼIsraél a nji ke bet ékôan é nga boban asu Nti e Mispa! Amu be nga kane ngana na ba ye wôé e môt ase a ye bo te ke e Mispa. 
Be nga wôʼô fʼasuʼulan ya bobenyañ bab ya mvôʼô Bényamin éngôngo be jôʼô na: E môse wu ayoñe da yʼIsraél e nga mane jañ. 
Bia ye bo aya ane bia ye ve befam ya Bényamin be nga fam awu binga, amu bi nga tiñeti mengana bôt été asu Nti, na bia ye bo te ve be bengo bangane na be luʼu be? 
Nde be nga yemelan nge môt éziñ ya meyoñ yʼIsraél a nji ke bet asu be Nti, e Mispa. Ane be nga yene na môt éziñ ya Yabés, e Galad, a nji ke ke e vôm ékôan é mbe. 
Be nga bo élañe bôt a yene na teke môte wua ya bôte ya Yabés Ya Galad a mbe valé. 
Ane nsamba bôt ô nga lôme bôt awôm a bebaé ya bôt ba dañe biwôlô a bendé be na: Kela wôane befam ya Yabés e Galad a meyo me nkpwaté mekôn, nalé fe binga a bongô. 
Avale di nde mia ye bo: Wôane fam ése a minga ase a yemeya fam. 
Nde be nga koon e bôte ya Yabés ya Galad été, bindune bengo be binga mintete minyin bi ngenan te yeme fam nge bômbô a je, ane be nga zuu be minkan e Silô; si ya kanaañ.
Ane ékôane bôt ése é nga lôme bôt be kobô bone be Bényamin be mbe akôme Rimôn a kate be foé ya mvoʼé . 
Eyoñe te bone be Bényamin be nga so, a be nga ve be e binga be nga nyiñe Yabés ya Galad. Ve binga bete be nji yiane be bese.
Bôte ya Israél be nga jôban ajô Bényamin, amu Nti a nga bo beta aveñ e meyoñ yʼisraél été. 
Nde bemvendé ya ékôane bôt be nga jô na: Bia ye bo aya na bôte bevok be nga nyiñ be bi binga, amu binga ya bone be Bényamin be nga mane wôéban bese? 
Ane be nga jô na: Bôte ya Bényamin be nga nyiñ be baʼaleʼe ngabe élik, éyoñe te ayoñe da yʼIsraél da ye bo te jañ. 
Ve bi se nguleya ve be bengo bangan be luʼu be, amu bone bʼIsraél be nga kane ngana na: Biyoʼé a môt a ye ve mone Bényamin minga ya luk! 
Nde be nga jô na: Mbu ôse bi bili abôʼô Nti e Silô e Bétél akôé, e mfaʼa ya njoñ wo bet akôlô Bétél a kui Sikém e mfaʼa jôb da tôô, a e Lebôna nké. 
Be nga jô bone be Bényamine na: Kela soban e mefube mindiʼi mi woon. 
Mia ye fombô a éyoñe bengone ya Silô ba ye kui na ba zu jeme mebôʼô map, môt ase a ye bi ngone ya bengon ya Silô a luʼu je a bulan e sii Bényamin. 
Nge bʼésaa nge bendôm ba tat a jame te da kui be bia, bia ye jô be na: Bia yeʼelane mia na mi bi mbamba minlem e be befame ya Bényamin amu bi nji ke kui na bi bi môt ase yʼété minga éyoñ bi nga bo mewosan e Yabés. Ve sake mia mi nga ve be bengo benan, nde be se nguleya ve mia bijô na mi tyameya ngana. 
Ane bôte ya Bényamin be nga tôñe melebe mete: Be nga luʼu binga e tañ ja yian e zañe ya bengon be mbe be jemek été mbe be nga bi, bitison a tabe été. 
Eyoñe te fe nje bone bʼIsraél be nga kôlô valé a bulan, môt ase ayoñe dé a abume bôte dé, be nga kôlô a ke, môt ase e ngab éliʼi jé.
Melu mete njô bôt a nji bo Israél, môt ase a nga bo jam a yene mvaé.
Melu betyiʼi mejô be nga jôô, mfumbale zaé a nga kui Israél. Nde môt éziñ ya Bétléhém, si ya Yuda, a nga kôlô baa ngal a bobefam bé bebaé; nalé be nga ke tabe nté éziñ mebôta me si me ne nteʼan e si ya Môab. 
Môt ate a mbe jôé na, Elimélék, minga wé ke jôé na Naômi; môé me bobefam bé bebaé ke na: Maklôn a Kiliôn. Be mbe bôte ya nda bôte Yuda é mbe é too Bétléhém be loʼone je na Efrata. Be ngenan be too e Môab, 
nde Elimélék a wu, Naômi ve liʼi étam a bobefam bé bebaé. 
Ane be nga luʼu bengone ya Môab: ngone jia jôé na Orpa, nyô foʼo ke jôé na Rut. Mimbu awôm mi lôteya, nde 
Maklôn a Kiliôn be nga wu. Ane Naômi a nga liʼi étam étam teke fe nnôm nge bobefam bé bebaé.
A ngenan e si ya Môab, nde Naômi a nga nyoñe foé na Nti a maneya botane bôte ya si jé a ve be bidi. Ajô te a nga bo ngômesan ya bulan e si ya Yuda baa be mimbom mié mibaé. 
Ane be nga ke nsamba. Be ngenan e zen , 
nde Naômi a nga jô mimbom mié mibaé na: Bulaʼan éyoñe ji, môt ase e nda nyia wé, Nti a boʼo mia mvaé avale fe mi nga bo ma a bôt be nga mane wu.  
Nti a boʼo na mi bi awoʼon, môt ase e nda be nnôme wé: ane a nga wubane be. Nde mimbom mi nga bete metyiñe yôp a yôn. 
Ane mi nga jô Naômi na: Bi nji ke kômbô liʼi wo, bia be wo bia ye ke e be bôte ya ayoñe dôé. 
Ve Naômi a nga yalane na: Bulaʼan, a bengo bam! Amu jé bia be mia bia ye ke? Ye me ngenane bobefam be ne bo benyo beyôm abume dam été? 
Bulaʼan, a bengo bam! Kelan, amu me ntoo étua nnôm ya beta luʼu fam. Jaʼana me too ndi ya bi nnôm alu di a biaé fe bobefam, 
mi se ngule ya yange be na be yaé a toé miabebien te beyôm! Momo a bengo bam! Amu asuʼulane dam e nembaneya ayô a dañe éndenan; nalé fe na me lôô wo Nti ô keya ma e ngame yat. 
Ane be nga beta taté na ba yôn; Orpa a nga wubane ntyi a kandane nye, ve Rut a nga lat a nye. 
Nalé Naômi a nga jô Rut na: Ô lôô nyo mvan a bulaneya e be bôte bé a e be zambe wé: mia nye bulaʼan! 
Ve Rut a nga yalane ntyi na: Te tindi me na me liʼi wo a bo te tôñe wo: amu vôm ase wo ke, ma fe ma ye ke; vôm ase ô too, ma fe ma ye tabe; e bôte bôé be ne émbam a e Zambe wôé a ne éñwom. 
Ma ye wu a jambe e vôm wo ye wu. Zambe Emien a boʼo ma e jam da dañ abé , amu ma jô bebela na, awu étam nde da ye kandé bia wo. 
Eyoñ Naômi a nga yene na Rut a tyiʼiya foʼo na baa nye ba ke, a nji ke fe beta jô jam afe. 
Nalé be nga ke bebaane a kui anyiine tison Bétléhém ya Yuda. Eyoñ be nga nyiin e Bétléhém, tison ése é nga ngamelan, a binga be nga sili na: Ye Naômi foʼo nyô? 
Nde a nga yalane na: Te mia beta loone me na Naômi, nyô a ne njalan a mevak. Ve loʼone me na ayôlô, nyô a ne njalan a ôlun, amu Zambe a ne Ngul ése a litiya ma atyil a ayô. 
Eyoñ me nga kôlô va me too njalan a afok, ve Nti a boya na me bulan teke jôme mo: amu jé mia beta loone me na Naômi? Nti a kuliya ma ôsame, a Nyô a ne Ngul ése a litiya ma bidim. 
Avale di nde Naômi a nga bulan e si ya Môab baa Rut, mbome wé. Be nga suane Bétléhém ya Yuda melu ba taté nkôane nlisi.
Naômi a nga bili môte baa nnôm be mbe abialé. Môt ate a mbe éwôlô a nkukum ya nda bôt Elimélék, a too jôé na Bôaz.
Ane Rut, ngone ya Môab, a nga jô Naômi na: Ma ye ke mefub a kôane mebukaʼa me nlisi e mvuse môt ase a ye ko ma éngôngo. Nde Naômi a nga yalane nye na: Kelek a ngo jam.
Nalé ate a nga ke kôane bidi afup éziñ été, e mvuse bebo bisaé. A nga yene maʼa na afub a nga kôane bidi e mbe afube Bôaz, môte ya nda bôte Elimélék. 
Eyoñ é lôteya, ane Bôaz émien a nga so e Bétléhém Yuda a jô bebo bisaé ya afube na: Nti a tabeʼe e be mia! Nde be nga yalane na: Nti ke a botaʼane wo. 
Ane Bôaz a nga jô mbo ésaé a mbe a fombôʼô bekôane bidi na: Za a nee ésoé minga ji? 
Nde mbo ésaé ate a nga yalane na: A ne ésoé minga é nga so Môab baa Naômi. 
A te jô na: A zu kôan a toʼé bisañ e zañe mimbom mi ne e mvuse bebo bisaé ba kôane nlisi. Ane a soo, ataté mametyé, a ne ve tetele a zu kui éyoñe ji; a te woʼon ve mone nté e nda .
Nde Bôaz a nga jô Rut na: Tukaʼa vôʼôlô, a ngo jam, te beta ke kôane nlisi afub afe, nalé fe te beta ke ôyap, yembaʼane bebo bisaé bam be ne binga. 
Tukaʼa fombô afub ba kôane nlisi, a wo ye ke e mvuse jap. Me veya bebo bisaé bam be ne befam atiñe na, be bo te nambe wo. Eyoñ wo wôʼô évé, wo ye ke e vôm mendeʼe me né a nyu mendim bebo bisaé be maneya lap.
Ane Rut a nga ku bubutu asu Bôaz a jô nye na: Amu jé me yeneya mvam e mise môé, e ma me ne ngone ya ayoñ afe? 
Nde Bôaz a nga yalane nye na: Be nga kañete ma teke liʼi toʼo jame da ya mam mese ô nga bo nyo ntyi, a taté éyoñe nyo nnôm a wuya, ane ô nga liʼi éso, nyua a si jôé ô nga bialé, a zu e be bôt ô nji tame taté yem. 
Nti émien a yakaʼane wo mboone wôé. Maʼane môé me boʼo ngumba, me soʼo e be Nti, e Zamba Israél. Nye ate ô zuya sobô e mefabe mé si. 
Nde Rut a nga yalane na: Me yeneya foʼo mvam e be wo a Nti wom; ô volôya ma nlem , ô kobôya e nleme mbo ésaé minga wôé, teke na me ne ne ane wua ya bebo bisaé bôé be ne binga.
Eyoñe ndian ô nga kui, Bôaz a nga jô nye na: Subuʼu e nné, jaʼa belet a dube je e woon été. Nde a nga tabe si e fefele bekôane bidi, a Bôaz a nga ve nye bidi bi too ñyañan; nalé a nga di a jaé, a naane fe bikaʼé. 
Ane a nga ke ôsu a kôane bidi; Bôaz a nga bendé bebo bisaé bé na: Jôkaʼane Rut a kôane fe nlisi e zañe mimbom, te ndeñelane nye. 
Mi liʼi fe mimbom miziñ a kôane mie teke bijô. 
Nalé a nga kôane bidi afub afup akekui mamengôʼé. Nalé fe a nga tyaʼa abim a nga kôan tañe biat bi nlisi zamgbwa. 
Ane a nga nyoñe biat bi nlisi bite a bulan e tison a liti bie ntyi wé. A nga ve fe nye bikaʼé a nga naan. 
Ajô te ntyi a nga sili nye na: Wo te kôane e vé den a wo te saé e vé den? Ebotan a nyô a te ko wo éngôngo! Ane Rut a nga kañete ntyi wé avale mam me nga lôt, nde a nga jô na: E môt a nee afub ma te bo ésaé a ne jôé na Bôaz. 
Nalé Naômi a nga jô mbome na: Nti a botaʼane nye, Nyô a ne te vuane liti mvame jé e be bevevee a e be miñwuan! Ajô te Naômi a nga beta jô Rut na: Môt ate a ne évuvumane jañgan, wua ya bôt ba yiane kôté bia. 
Ane Rut, ngone ya Môab a nga beta jô na: Môt ate a te fe jô me na: Yembaʼan bebo bisaé bam akekui be maneya nkôane bidi wom ôse. 
Nde Naômi a nga jô Rut e mbome wé na: A ngo jam, e ne mvaé na mia be bebo bisaé bé be ne binga mi wulu a be bo te beta koone wo afub afe été.
Ajô te Rut a nga lat a bebo bisaé be Bôaz be ne binga, a ane a nga kôane bidi akekui éyoñ nkôane nlisi a fôn ô nga man; baa ntyi wé be nga too vôme wua.
Môs éziñ Naômi a nga jô Rut, mbome wé na: Ma ye jeñe wo awoʼon, nalé wo ye vak.  
Bôaz, e môte mia be bebo bisaé bé be ne binga mi nga saé vôme wua, ye a nji bo évuvumane jañgan? Alu ya den, a ye seʼese nlisi vôm ba vaa bidi bikôlaʼa. 
Wobaʼane mendim, wobaʼane fe ôlobinda a nyume mvaé, éyoñe te wo jaé mbamba be biôm a ke e vôm ba vaa bidi bikôlaʼa, te jeñe na ô yene nye ndian a nyuan bi ngenan te man. 
Eyoñ a ye ke bômbô si, wo ye tuʼa fombô e vôm a ke bômbô, éyoñe te wo ye ke a bete e jôm a vute nyô mfaʼa ya mebo nké, nalé ate wo ye bômbô si. Emien a ye kate wo e jam wo yiane bo. 
Ane Rut a nga yalane ntyi na: Ma ye bo e jam ese ô jôya ma. 
Nde a nga siliki a kui e vôm ba vaa bidi bikôlaʼa, a bo avale ntyi wé a nga lebe nye. 
Bôaz a nga di a nyu, nde nleme wé ô nga jaé ne lut a mevak, ane a nga ke bômbô akuʼu ya vôm mimbom mi nlisi mi nga too. Nde Rut a nga zu ôteʼetek a vaa jôm é nga butu nye nyô e mfaʼa ya mebo nké, a bômbô si. 
E zañ alu, Bôaz a nga liʼiban a avep, éyoñ a veñesan, ateme na minga a mbôô nye e mebo nké. 
Nde a sili na: Za nyô? Ane éyalan é nga vebane na: Ma Rut, mbo ésaé wôé a ne minga, ndaméʼé afabe dôé e be mbo ésaé wôé a ne minga, amu e ne jam wo yiane bo na, ô kôté ma.  
Nde Bôaz a nga jô nye na: A ngo jam, Nti a botaʼane wo! Mbamba ntabane wôé a suʼulan dañe nyô ya ôsu, amu ô nji ke jeñe bisoé bi bôt, toʼo bi bi ne azoé, nge bi bi ne minkukum. 
Eyoñe ji, a ngo jam, te beta ko woñ, ma ye bo wo e jam ese wo sili, amu bôte bese ya tison ba yeme na, ô ne e minga a yian. 
Eyoñe ji e ne bebela na, ma yiane kôté wo, ve môt a ne wo bebé a dañe ma a ne. 
Tame lôt alu di va. Mametyé, nge a kômbô kôté wo, nalé a ne mvoʼé , ve nge a nji yene mvaé ya bo jame te, me ma ye bo de. A ne Nti a vee! A nto ve bômbô si a kui mametyé.
Nalé Rut a nga bômbô Bôaz e mfaʼa ya mebo nké akekui mametyé, ane fe a nga jiʼa kôlô si te na awolo môt a ne yem nyô mbok e kui. Ane Bôaz a nga jô émiene na: E nji bo mvaé na, môt éziñ a yeme na e minga nyô a te nyiin e vôm ba vaa bidi bikôlaʼa. 
Eyoñe te a nga jô Rut na: Zaʼa éndelé ô beʼe le, kôme fe je bi; Rut a nga bo nalé: ane Bôaz a nga veʼe biate bi nlisi bisaman a ve nye bie. Nde Bôaz nyʼa nga bulan e tison.
Wônaa Rut ki a nga bulan e be ntyi wé Naômi. Ane Naomi a nga jô nye na: Ye wo le a ngo jam? Nde Rut a nga kañete nye mam mese Bôaz a nga bo nye. 
Nye na, a te ve ma biate bi nlisi bina bisaman a jô na: Te bulane mo minsoé e be nyô ntyi. 
Ane Naômi a nga jô na: Tabeʼe va a ngo jam, akekui ô yemeya avale jame di da ye suʼulan: amu nlem ô se ngule ya bômbô môte nyôna si e môse wu vʼakekui a maneya e jame di.
Bôaz a nga ke mfaʼa ya mbé bôt ba nyiine wô e tison été, a tabe valé. Nde môte a nga jô nye na a bili ngule ya nkôtan a nga so a lôte vôme a nga to. Ane Bôaz a nga jô nye na: Wo, tame subu e nné, tabeʼe si. Nalé môt ate a nga zu a tabe si.  
Nde Bôaz a nga nyoñe bôt awôm ézezañe bemvendé ya e tison a jô be na: Tabaʼane si va, ane be nga tabe si. 
Eyoñe te Bôaz a nga kobô môt a nga bili ngule ya nkôtane na: Naômi a soya si ya Môab, a a bili ôsimesane ya kuan éfuse si monyañe wongan Elimélék. 
Ajô te ma te yene mvaé ya kate wo jame te me jôʼô wo na: Jeñe na, ô nyoñ éfuse si te betyiʼi mejô be too a bemvendé ya ayoñ! Nge wo kômbô kôté je, kôtéʼé! Nge momo ô kate fe ma me yem: amu môte mfe a nji bi nkañesan ya bo jame te ve wo étam. Ma zu e mvuse jôé. Ane môt ate a nga yalane na: Maa ye kôté éfuse si te. 
Nde Bôaz a nga beta jô na: E môse wo ye nyoñe afub e mo me Naômi, môs ôte fe wo ye luʼu Rut, ngone ya Môab, e minga Maklôn a nga lik, nde jôé dé da ye bo te jañ éliʼi jé été. 
Nde môt a nga bili ngule ya nkôtan a nga yalane na: Me se ngule ya kôté asu dam, me za tyame éliʼi jam; a ntoo ve wo wo kôté asu dôé womien e jôm me ma te yiane kôté amu ma me vaaya mo mam été.
E melu mvus, éyeme ya Israél é mbe na: Môt a vaa e silifase wé abo a kee nye e môte mbok, ndem ya yemete jam éziñ ya nkôtan nge mfolaʼane jôm. 
Ajô te môt a nga bili ngule ya nkôtan a nga jô Bôaz naa: nyoñe (si a minga) asu dôé, nalé a nga vaa silifase wé abo. 
Nde Bôaz a nga jô bemvendé a bôte bese na: Mi ne benganyia na ma te kôté biôme Elimélék, kiliôn a Maklôn bise den e mo me Naômi. 
A na ma te fe kôté Rut, ngone ya Môab é mbe nga Maklôn, a bo e minga wom, ndemben ma ye bo na jôé môt a nga wu e bo te jañ éliʼi jé été a na jôé môt a nga wu e bo te jañ ézezañ bobenyañe bé a e mbé bôt ba nyiine wô e tison été. Mi ne bengaa ya jame te e môse wu. 
Ane bôte bese be nga too mbé a bemvendé be nga jô na: Bi ne bengaa! Nti a kañeseʼe na e minga a nyiine wo nda a bo ane Rachél a Léa, mbe bebaé be nga lôñ ayoñ Israél. Boʼo Efrata ngu, boʼo fe jôé Bétléhém na e wôʼé. 
Ngoʼé, nge mvoñe bôte Nti a ye ve wo e be ésoé minga ji é ne bo na nda jôé é funane ndaa Péré, mone Tamar a nga biaé Yuda.
Nalé ate Bôaz a nga luʼu Rut a bo e minga wé. Eyoñ a yemeya nye, nde Nti a nga kañese na Rut a nyoñ abum, ane a nga biaé mona fam. 
Nde binga be nga jô Naômi na: Nti a boʼo ébotan, Nyô a kañeseya na nkôté a bialé wo e môse wu, jôé dé da ye wum Israél été. 
A beteya bo wo na ô nyiñ, a bi ésukaʼa ya éto nnôme jôé: amu mbome wôé wo nyeʼe wo ô biaya mon ate; e mbome wôé te wo dañe bobefam zamgbwa. 
Ane Naômi a nga nyoñe mon, a bôé nye tôé jé a yale nye. 
E binga be nga too Naômi bebé be nga yôlé mon ate jôé be jôʼô na: Mona fam a bialéya Naômi! Nde be nga loone nye jôé na ôbéd; Ôbéd ate nye a mbe ésaa Izayi; Izayi ki a too ésaa David.
E mvoñe bôte Péré nje nyô: Péré a nga biaé Esroñ; 
Esroñ a nga biaé Ram; Ram a nga biaé Aminadab; 
Aminadab a nga biaé Nachoñ; Nachoñ a nga biaé Salmon. 
Salmon a nga biaé Bôaz; Bôaz a nga biaé Ôbéd; 
Ôbéd a nga biaé Izayi; Izayi a nga biaé David.
Môt éziñ a nga too Ramatayim-Sôfim, si minkôle ya Efrayim jôé na Elkana, e mona Yérôham ndaé Elihu, ndile Tôhu, ôwuabañe Suf, môte ya ayoñ Efrayim. 
A nga bili binga bebaé: nyô ôsu a mbe jôé na Anna, nyô baa ke jôé na Pénina. Pénina a nga bili bon , ve Anna a nji bi bon . 
Mbu ôse a nga kôlô tisone jé a ke e Silô na a kañe Nti ya minsamba mewosan a tyiʼi nye biyem. Bone bʼEli bebaé, Ofni a Finéas, be mbe e Silô valé be too betuni be Nti.
E môs ôse Elkana a tyiʼi biyem, a nga ve Pénina e minga wé ba be bone bé bese befam a binga, mengap. 
Vʼa nga ve Anna ngap ja yiane bôte bebaé amu a nga nyeʼe nye akôsa bo na Nti a nga dibe nye abum abiaé. 
Mvane jé (Pénina) é nga ve nye ôlune nlem éyoñ ése a jeñe na a yaa amu Nti a nga dibe nye abum abiaé. 
Nalé a nga boban mimbu mise na éyoñe Anna a ke e nda Nti, Pénina a nga ve nye ôlune nlem avale da. Ajô te a mbe ve yôn a teke fe di bidi. 
Ane Elkana, nnôme wé, a nga jô nye na: Amu jé wo yôn a tabe te di? Amu jé e nleme wôé ô nʼéyôé? Ye me nji dañe bon awôm be wo?
Ane Anna a nga kôlô éyoñe ndian a nyuan bi maneya e Silô. Eli ntuni a nga to éto jé anyiine mbé ya Nda Zambe Nti. 
Ane Anna, nleme ntyaʼan a ôlun, a nga yeʼelane Nti a dañe yôn. 
Nalé a nga tiñeti atiñ a jô na: A Nti ya minsamba mewosan! Nge wo fombô éngôngole ya mbo ésaé wôé a ne minga a né, a simesane ma, a bo te vuan e mbo ésaé wôé a ne minga, a nge wo ve mbo ésaé wôé a ne minga monafam, ma ye ve nye Nti melu mese yʼényiñe jé, a étyeñe minlô ja ye bo te lôt e nlô wé. 
Amu a nga jaé yeʼelan asu be Nti, nde Eli a nga fombô anyu dé. 
Anna a mbe a kobôʼô e nleme wé été; biyaé bié étam mbie bi fôʼôsaʼan, ve tyiñe jé teke wôʼé. Ajô te Eli a nga buni na a ne e sulé. 
Nde a nga jô nye na: Wo ye tabe sulé a kui éyoñ évé? Boʼo na sulé jôé é man. 
Ane Anna a nga yalane na: Momo a tate wom, me ne e minga nlem ô ne ntyaʼan, me nji nyu woon nge bilam bi ne ngu; ve ma too me kuʼi e nleme wom e be Nti. 
Te nyoñe mbo ésaé wôé ane minga a ne zesé jôm. Amu mintaé miam a ôlune viam bi dañeya abui nde ma kobô a kui éyoñe ji.  
Eli a nga beta nyoñe nkobô a jô na: Kele mvoʼé , a Zambe ya Israél a vaʼa wo e jôm wo te sili nye! 
Wôna Anna a nga yalane na: E mbo ésaé wôé a ne minga a tame ñhe foʼo yene mvame be wo. 
Ane be nga kôlô si e ndibe tyé; éyoñ be maneya kute meboñe si asu be Nti, be nga bulan a kui e nda jap e Rama. Ane Elkana a nga fulane Anna e minga wé. Nde Nti a nga simesane Anna. 
Ezezañe mbu, nde Anna a nga nyoñ abum; a nga biaé monafam a yôlé nye jôé na Samuel, amu a nga jô na: Me nga sili nye Zambe.
Elkana, nnôm, a nga bet a nda bôte jé ése asu ya ve Nti étyiʼa ya mbu ôse a asu ya jalé ntiñetane wé. 
Ve Anna a nji ke ke. Amu a nga jô nnôme na: Éyoñe monafam a ye tyi mebé, ma ye kee nye a liti nye asu be Nti na a tabe valé atabatabe. 
Elkana, nnôme wé, a nga jô nye na: Boʼok avale wo ye yene mvaé, tabeʼe va akekui ô tyiliya nye mebé. Ve Nti Emien a boʼo na mejô mé me tôéban! Nalé Anna a nga liʼi; a nga nyaa nye mebé akekui a nga tyili nye me.
Eyoñ a tyiliya nye mebé, ba nnôm be nga bet ba be mon be bili beyôm benyak belaa, mveʼan avut a ndeʼe woon a kee nye e ndaa Nti e Silô, valé monafam a ngenane mongô. 
Be nga tyiʼi nnôme nyak a kee mongô e be Eli. 
Ane Anna a nga jô na: A Tate wom, ye wo simesane foʼo minga a nga tele wo bebé môs éziñ na a yeʼelane Nti? Ane womien ô vee, ma me ne minga ate. 
E mon me nga sili meyeʼelane mam été e nye nyô: Nti a veya ma nye. 
Ma ma bulane ve nye Nti; e ngum ényiñe wé ôse, a ye bo mona Nti. Eyoñe te nda bôt ése é nga kañ asu be Nti.
Anna a nga yeʼelan a jô na: Nleme wom wo vak e be Nti, Nkaʼale ô ne ma mvus amu Nti, Me ne kobô besiñe bam éngandé, Amu nyiane wôé wo ve ma avak,
Nti étam a nʼétyi; E Zambe wongan étam a nʼakok. Nye étam a ne Zambe, mfe a nji bo.
Telaʼan abui nkobô ésase denan; Telaʼan nkobô mebune wônan; Amu Nti a ne e Zambe a yem mam mese A veʼe mimboon mi bôt mise e Kop.
A buʼuya élaé mimben Ve mintetek mi mbili ngu ane kandé
Ba be mbe mebume njalan éyoñ ése Ba kuane bebien atan Ane be ne bi jôme ya di. Ve ba be mbe zaé mebum éyoñ ése Be biya awoʼon. Toʼo nkôkôme minga fe ô biaya biyoñe zamgbwa. Ve minga a nga bili abui bon , A veñesaneya nkôkôm.
Nti a wôé a a nyii fe, A bo na bôt be ke Nge soo be vôme ya miñwuan.
Nti a bo bôt azoé nge kum A bete be nge sili be si.
A bete éngôngole môt mbuluʼu été Avale te fe a vaa nzôzoé akun. Asu ya toé ba be beta be bôt vôme wua A ve bʼéto é ne duma ane ngap. Amu si ése é ne jôme Nti A Nye a nga bôé je mekône mé yôp.
A bômbô évévé ya baʼale ba bese ba Semé nye Ve ba ba kate nye ba wu e dibi été. Amu môt a se nguleya dañ a ngule jé ébien.
Nti a bo na zoʼoyañ é bam é soʼo yôp, nalé ja ye tyaʼa besiñe bé Amu a ne ntyiʼi mejô a dañ e si nyô été. A ve njôô ya bôte bé ngu, A kôʼôlane ngule ya njôô Emien a nga top.
Eyoñe mam mete me maneya, nde Elkana a nga bulan e nlame wé Rama; Ve Samuel a nga liʼi e silô na a saane Nti e fefele Eli, ntuni .
Bone bʼEli be mbe njalan a nsisime satan , be nji ke yeme Nti. 
Avale di nde betuni bete be nga bo e be bôt: éyoñ ése bôt be nga zu tyiʼi biyem, mbo ésaé Ntuni a nga zu éyoñe ba yame tit, a bili élum é ne mesôñe melale mo, 
éyoñe te a lum e vieʼe été: mbômeyô, minkeññ nge ôbé, jôm ése élum é nga toʼé, Ntuni a nga nyoñe je. Nalé be nga bo e be bôte bese yʼIsraél be nga zu e Silô valé. 
Toʼo na be ngenan te diʼi avoñ, mbo ésaé Ntuni a nga zu a jô môt a ve étyiʼa na: Vaʼa Ntuni tite ya yam, amu aa ye ke kañese nyoñe tit é ne mbelan e mo môé, ve nyô é ne nyumi. 
Nge môt a jô nye na: Ba ye taté diʼi avoñ, éyoñe te wo suʼulane nyoñ jôme wo yene mvaé, mbo ésaé a nga yalane na: Momo! Wo ye ve éyoñe ji, nalé momo wô na ma ye wôlé a ngu. 
Abé bendômane bete é mbe anen e mise me Nti, amu be nga biasé mvean ô nga veban asu Nti.
Ve Samuel a nga bo ésaé e mise me Nti, ésoé fame te é nga beʼe éfôd ndombo. 
Nyia wé a nga loé nye mone ngômesan mbu ôse a zu ve nye je éyoñe baa nnôm be nga zu ve biôm ba tyiʼi mbu ôse. 
Eli a nga botane Elkana baa e minga wé a jôʼô na: Nti a vaʼa wo mvoñe bôt é soʼo be minga nyô, éjiane ya mon a nga sili Nti! Ane be nga bulane jale dap 
A Nti a nga botane Anna ndʼa nga beta biaé bobefame belaa a bobebinga bebaé. Vʼésoé ndôman, Samuel, é nga yaé e fefele Nti.
Eyoñe Eli a ntoo nnôm abui, a nga wôʼôtan avale bone bé be nga bo Israél ase; a nga wôʼô fe na bone bete ba jôʼôbô e binga ba sulan anyiine nda éndelé bendôbaʼan. 
Nde a nga jô be na: Amu jé mia bo avale mame te? Amu bôte bese ba kate ma mbia mimboone mienan. 
Momo, a bone bam, e jam ma wôʼô da koban é nji ke bo mvaé; mia tindi ayoñe Nti na é tyame metiñ. 
Nge môt a bo e môte mboʼo abé , Zambe a ye tyiʼi nye ajô; ve nge môt a bo Nti abé , za a ye yeʼelan ajô dé? Ve be nji ke vôʼôlô tyiñ ésaa wop, amu Nti a nga kômbô wôé be.
Samuel, ésoé ndôman, é nga ke ôsu a yaé; Nti a nga yene nye mvaé, nalé fe bôt.
Ane môta Zambe a nga zu bʼEli a jô nye na: Avale di nde Nti a jô na: Jia! Me nga yené e be nda bôt ésoo éyoñ é mbe Ejipte, éjôé ndaa Faraoñ. 
Me nga tobe nda éte ézezañe ya meyoñ yʼIsraél été, asu ya saane ma e vôm a nʼétyi: asu ya bet ataʼa metunaʼa dame yôp, asu ya diʼi ôlobinda a nyume mvaé, asu ya jaé éfôd ôsu viam, a me nga ve nda bôt ésoo mimveane bityiʼa mise mia diʼibane nduan mi soʼo e be bone bʼIsraél. 
Amu jé mia tibi mimveane miam a bityiʼa biam a mebo, mbie me nga bendé na be ve e nda jam é nʼétyi? Amu jé wo semé benyôbon a dañe ma na mi vem a ndian bembômô ya mimvean mise yʼIsraél, ayoñe dam? 
Ajô te ñhe, nkulane mejô Nti, e Zamba Israél, wo jô na: Me nga jô bebela na nda jôé a ndaa ésoo mia ye saane ma nnôm éto. Vʼéyoñe ji, nalé Nti a jô, ngakaʼa éte é keya ma ôyap! Amu ma ye wumulu nyô a wumulu ma, ve ba ba biasé ma ba ye woban ôson. 
Melu ma zu, éyoñ ma ye vaa e ngule jôé a nyô ya nda bôte jôé, nnôme môt wo ye bo te beta yené e nda jôé. 
Nsiñ a ye nyoñe vôme yʼétyi e mise môé me lôô. Mam mese ma ye wulu mvoʼé e be bôte yʼIsraél, ve teke môt éziñe ya nda bôte jôé a ye kui nnôme môt. 
Ve ma ye baʼale môt éziñ ya mvoñe bôte jôé e fefele ataʼa metunaʼa dam, nalé aban a ateʼe nlem bia ye bi nye, a koé na e bôte bevoʼo bese be maneya wu. 
Ndem yʼété é ne e jam da ye kui be bobefame bôé bebaé: Ofni a Finéas; ba ye wu bese môse wua. 
Ma ye telé e ntuni a wulu ane da yian, nyô a ye bo avalʼane nleme wom wo kômbô a avalʼane nsisime wom wo yene mvaé; ma ye lôñe nye nda é ne te kʼafôʼôsan, a a ye wulu ôsu yʼéñwom a ne ñwoʼone mbon éyoñ ése. 
A e môt ase a ye liʼi nda jôé a ye zu kute meboñ ôsu vié asu ya bi nsañe moné ngʼôfufuse belet a jôʼô na: Futiʼi ma, ma yeʼelane wo, ésaé jia ya bisaé yʼétyi, nalé ma ye bi ôfufuse jôme ya di.
Samuel, ésoé ndôman, é nga saane Nti e fefele Eli. Melu mete Nkobô Nti ô mbe njeñeban, miñyenane fe mi nji bo éyoñ ése. 
Melu mete fe, Eli a mbe a bôô e vôme wé. Valé mise mé me nga taté tek. A nji fe bo nguleya yen. 
A nga bo na, lambe Zambe a ngenan te dim, a Samuel a bôô e nda Zambe Nti, e vôm éwolo Zambe é nga too, 
nde Nti a nga loone Samuel, ane a nga yalane na: Me nyô! 
Nde a nga mate mbi e bʼEli a jô na: Me nyô, amu wo te loone ma. Eli a nga yalane na: Me nji ke loone wo, bulaʼan ke bômbô si. 
Ane Nti a nga beta loone Samuel. Nde Samuel a nga kôlô si, a ke e bʼEli a jô na: Me nyô, amu wo te loone ma. Eli a nga yalane na: Me nji ke loone wo a mone wom; bulaʼan ke bômbô si. 
Valé Samuel a ngenan te yeme Nti, a ajô Nti é ngenan te litibane be nye.
Ane Nti a nga beta loone Samuel éyoñe lale. Ndʼa nga kôlô si a ke e bʼEli a jô na: Me nyô amu wo te loone ma. Eli a nga yeme na Nti nye a loone mongô. 
Ane a nga jô Samuel na: Kelek a bômbô si; nge ba beta loone wo, wo ye yalane na: A Nti kobôʼô amu mbo ésaé wôé a wôk. Nde Samuel a nga ke bômbô si e vôme wé.
Ane Nti a nga zu a beta loon ane biyoñ bivoʼo na: A Samuel, a Samuel! Nde Samuel a nga yalane na: A Nti, kobôʼô, amu mbo ésaé wôé a wôk. 
Ane Nti a nga jô Samuel na: Ma zu bo mbia jam Israél été melo mebaé ya môt ase a ye wôʼô de ma ye nyamelan. 
Môs ôte, ma ye bo Eli e jam ése me nga jô é too abé asu nda bôte jé; ma ye taté a sondô fe jame te. 
Me nga kate nye na Mamien ma ye jiane nda jé nnôm éto amu abé émien a yem nde é nga bo bobefame bé biôme ya biasé, ve a nji ke komekane be. 
Ajô te ma kane ngana asu ndaa Eli na: Teke foʼo na abé ya ndaa Eli da ye jamban, toʼo a bityiʼa biyem nge a mimvean mi avut.
Samuel a nga bômbô si a kui mametyé, ndʼa nga dii mimbé ya ndaa Nti, a nga ko woñe ya kañete Eli nyenan a nga yen. 
VʼEli a nga loone nye a jô na: A Samuel, mone wom! Nde a nga yalane na: Me nyô! 
Eli na: Nkobô Nti a te kobô wo ô nʼaya? Te solé ma jam. Zambe a boʼo wo avale di a beté fe wo jam afe, nge wo solé ma jam éziñe ya mam mese a te jô wo! 
Nde Samuel a nga kate nye mejô mese teke solé nye jôm. Ane Eli a nga jô na: Nti le, a boʼok avalʼEmien a yene mvaé.
Ane Samuel a nga yaé, a Nti a nga too be nye. Te kʼajô da ya mejô mé me nga ku si. 
Israél ase, ataté Dañ a kui Birséba, a nga yeme na Nti a nga telé Samuel a bo nkulu mejô wé. 
Nti a nga ke ôsu a yené e Silô, amu Nti a nga yené be Samuel e Silô a zene ya mejô mé.
Samuel a nga kobô Israél ase. Ane Israél a nga ke tôbane Befilisteñ a wosane be. Be nga vule minkan bebé Eben-Ezér, a Befilisteñ be nga vule minkan Afék. 
Befilisteñ be nga tebe minnoñ ya wosane Israél be lôô, a mewosan me nga taté. Befilisteñ be nga dañ Israél a wôé bôt bebé toyini ényin. 
Ane bôt be nga bulane minkan, a bemvendé yʼIsraél be nga jô na: Amu jé Nti a te kañese na Befilisteñ be dañe bia e môse wu? Kela nyoñane éwolo Elate Nti e Silô; ja yiane tabe e zañe jangan a nyii bia e mo besiñe bangan. 
Nde be nga lôme nkane bezimbi e Silô, ane be nga soo éwolo yʼElate Nti ya minsamba mewosan a too e zañe Bekerubime yôp. Bobefam bʼEli bebaé, Ofni a Finéas, be mbe valé, ba bʼéwolo Elate Zambe. 
Eyoñ éwolo Elate Nti é nga nyiine minkan, Israél ase a nga dañe bete metyiñ, si é tiʼitaʼan. 
Befilisteñ be nga wôʼô zôʼé ya metyiñ mete a jô na: Amu jé zôʼé ya mbetane metyiñe wu e minkane Beébre? Nde be nga suʼulane yeme na éwolo Elate Nti é nga suan e minkan. 
Ane be nga ko woñ a jô na: Ngoʼo bia! Amu avale di é ngenan te boban a kui éyoñe ji. 
Ngoʼo bia! Za a ye kôté bia e wo ya mingungule bezambe mi? Bezambe bete mbe be nga wôé bôte yʼEjipte a mevale bibubua mese e nkôte si. 
Yemane ngu a tabe ane befam a Befilisteñ, Beébre be zaa timili mia alo avale mi nga timili be alo; boʼone befam a wosaʼan! 
Nde Befilisteñ be nga wosan Israél a dañe nye. Ane môt ase a nga tup e nda éndelé jé. Ebôm é mbe angôndô yʼanen, bone bʼIsraél be nga wu bôte toyini mewôm mela ba wulu a mebo. 
Ewolo yʼElate Zambe é nga nyoñeban a bobefam bʼEli bebaé, Ofni a Finéas, be nga wu.
Ane môte ya Bényamin a nga mate a soʼo e nseñ mewosan a zu e Silô môs ôte ôbien, mengômesane nyaban a e nlô nduʼane tyia. 
Eyoñ a nga suan, Eli a mbe a fombôʼô, a too éto bebé e njoñ amu nleme wé ô mbe ô fôʼôbaʼan amu éwolo Zambe. Eyoñ a nga suan e tison, môt ate a nga bôé foé, a tison ése é nga bete metyiñ a yôn. 
Eyoñ Eli a wôʼôya zôʼé ya miñyône mite, a nga jô na: Beta zôʼé nyô a liti jé? Nde môt a nga jiʼa zu kat Eli foé. 
Valé Eli a ntoo mimbu mewôm ébu a muam, mis me lôô vôme wua te nguleya beta yen. 
Ane môt a nga jô Eli na: Ma le! Ma so e nseñe mewosan a e nne ma te tube nseñe mewosan e môse wu. Eli a nga jô na: Jé ja te bo, a mone wom? 
Nde mbeʼe foé a nga yalane na: Israél a te tube Befilisteñ, a ba te dañe bôte bangan beta ndañan; toʼo bobefame bôé mebaé, Ofni a Finéas, be wuya, a éwolo Zambe é keya. 
Nné ane a nga tot éwolo Zambe ndʼEli a nga koo éto a ku si kayale e fefele mbé; ane tyiñ é nga buʼi nye a ane a nga wu; amu valé a ntoo nnôme môt a too fe adit. A nga bo ésaé ntyiʼi mejô Israél été, tañe mimbu mewôm menyin.
E mbome wé, e mingaa Finéas, a mbe abum a valé a ntoo bebé ya biaé. Eyoñ a nga wôʼô foé ya e nyoñan éwolo Zambe, nyô ya awu ntyi a nyô ya awu e nnôme wé, ndʼa nga vitibi a biaé, amu mintaé mi nga bi nye atemetem. 
Amu a nga ye bili abiaé, nde binga be nga too nye bebé be nga jô nye na: Te ko woñ amu ô biaya monafam! Vʼa nji ke yalan nge kee nleme wé. 
Ane a nga yôlé monafame na Ikabôd a jôʼô na: Duma é kôlôya Israél! Amu nyoñan éwolo Zambe, amu ntyi wé, amu e nnôme wé. 
A nga jô na: Duma é kôlôya Israél, amu be nyoñeya éwolo Zambe.
Eyoñe Befilisteñ be nyoñeya éwolo Zambe, be nga kee je Eben-Ezér e tisone Asdôd. 
Nde be nga nyoñ éwolo Zambe a nyiñeli je e nda Zambe Dagon a bôé je fefele Dagon.  
Tyé kpwaa, Beasdônieñ be nga kune kôlô si a koé na Dagon a kuya, asu é butu nye si ôsu éwolo Nti. Ane be nga nyoñe Dagon a bulane nye été jé. 
Tyé kpwaa, be nga kune kôlô si a koé Dagon a kuya, asu é butu si ôsu éwolo Nti; e nlô Dagon a mekule me mo mé me kooéya me bôô anyiine mbé yôp, jôm é liʼiya nye ve nkuk. 
Ajô te betuni be Dagon a bôte bese ba nyiin e nda zambe jé e Asdôd be ne teke wulu anyiine ya mbé a kui e môse wu.
Ane wo Nti ô nga jumbu e be bôte ya Asdôd, a nga wua be e beta njuʼu été; a nga bibi be a mot ataté asdôd a yiane si ése. 
Eyoñe bôte ya Asdôd be yeneya jame te, be nga jô na: Éwolo Zambe yʼIsraél jaa ye ke tabe be bia, amu e wo wé wo liti bia be Dagon e zambe wongane njuk. 
Nde be nga bañete a sulane bivete Befilisteñ a jô na: Bia ye bo éwolo Zambe yʼIsraél aya? Bivet bi nga yalane na: Éwolo Zambe yʼIsraél ja yiane ke e Gat. Ane be nga lôm éwolo Zambe yʼIsraél e Gat. 
Eyoñ éwolo é keya, nde wo Nti ô nga silan tison. Beta njuk a nga kui; Nti a nga bibi bôte ya tison ataté nyô a dañe tyôtyoé a kui nyô a dañ anen; be nga kone mot. 
Nde be nga lôm éwolo Zambe Ekroñ. Eyoñ éwolo Zambe é nga nyiin Ekroñ, bôte yʼété be nga yôn a jô na: Be zuya éwolo Zambe yʼIsraél be bia na bi mane wu, biabebien a bôte bangan! 
Ane be nga bañete a sulane bivete bise ya Befilisteñ. Nde bivete bite bi nga jô na: Bulaʼan éwolo Zambe yʼIsraél; é bulaʼan e vôme wé, é za mane wôé bia, biabebien a e bôte bangan. Amu beta njuʼu yʼawu a mbe e tison ése; e wo Zambe ô nga jumu été ngu. 
E bôt be nji ke wu be nga kone mot a e mvolan tison ése é nga sili ô nga bet a kui yôp.
Ewolo Nti é nga bômbô e si Befilisteñ ngone zamgbwa. 
Eyoñe te Befilisteñ be nga loone betuni a mimvimviʼi a jô na: Bia ye bo éwolo Nti aya? Katane bia avale bi ne nguleya bulane je e vôme wé. 
Ane be nga yalane na: Nge mia bulan éwolo Zambe yʼIsraél mi nji yiane bulane je é too ékôkoé, mia yiane tyiʼi metunaʼa ya mmeman abé; éyoñe te mia ye bo mvoʼé a yeme fe amu jé e wo Zambe ô nji ke kôlô be mia. 
Ane Befilisteñ be nga jô na: Za étyiʼa ya mmeman abé bia ye zu ve? Betuni a mimvimviʼi be nga yalane na: Biveʼelaʼa bi mot bitan bi too mboon a or a bidu bitan bi too fe mboon avalʼébubua da e biya mia bese a bivete bienan. 
Boʼone biveʼela bi mote bienan a biveʼela bidu bienan bia yiane si, a vaʼane Zambe yʼIsraél duma: ndôʼôtô na a ye bo e wo wé ô ne be mia, be bezambe benan a e si jenan éveves. 
Amu jé mia ye bo minleme mienan ayet avalʼane bôte yʼEjipte a Faraoñ be nga bo? Eyoñe Zambe Emien a mbe be e ngame yat, ye be nji titane bone bʼIsraél na be ke? 
Eyoñe ji nyoñane mfefé vagoñ a beyale benyaʼa bebaé ba nyaa bon a be ngenan te beʼe mimbeʼe; tiñetaʼane beyale benyak e vagoñ a zuu bone babe nda . 
Mia ye nyoñ éwolo Nti a futi je e Vagoñ; mia ye bôé biôm bi ne mboon a or mbie mia ve nye ane metunaʼa ya mmeman abé e fefele jé, bi too éwolo été, éyoñe te mia ye bulane je é ke. 
Mia ye tuʼa fombô; nge ja bet e zene ya nnéa si e mfaʼa ya Bétsemék, mi yeme na Nti nye a ne tine ya beta bidime biangan; nge nalé momo, bia ye yeme na sake wo wé ñwô ô nga bibi bia a ébubua, ve na jame te é nga kui bia nalé.
Nde bôte bete be nga bo nalé. Be nga nyoñe beyale benyaʼa bebaé ba nyaa bon a tiñeti be e vagoñ a fete bone bap e nda été. 
Be nga futi éwolo Nti e vagoñ été a futi fe éwolo é nga bili bidu bi or a biveʼela bi mote me or. 
Nde beyale benyak be nga tôñe tetela zen e mfaʼa zene ya Bétsemék; be nga tôñe ve zen éte be kele ba tat teke yale e mbo nnôm nge mbo ngal. Bivete Befilisteñ bi nga tôñ éwolo a kui e nnéa si ya Bétsemék.
Bôte ya Bétsemék be kôʼane fôn e mbiʼili, nde ba bete mis a yen éwolo; ane be nga vak éyoñ be nga yene je. 
Ane vagoñ a nga kui afube Yasua ya Bétsemék a tebe valé. Betʼakok a mbe valé. Nde be nga so e njaʼa é mbe vagoñ, a be nga ve beyale benyak ngumba e be Nti. 
Belévit be nga sili éwolo Nti a éwolo baa nje é mbe é bili biôm bi or; nde be nga bôé bie e betʼakoʼo yôp. Môs ôte bôte ya Bétsemék be nga ve Nti mimvean mi ne ngumba a bityiʼa . 
Eyoñe bivete bitane ya Befilisteñ be nga yene jame te, be nga bulan Ekroñ môse te ôbien. 
Biveʼela bi mote me or Befilisteñ be nga ve Nti ane metunaʼa ya mmeman abé mbie bi: jia asu Asdôd, jia asu Gaza, jia asu Asdalôn, jia asu Gat a jia asu Ekroñ. 
Bidu bi or bi mbe fe asu tison ése ya bitisone Befilisteñ bi mbe asu bivete bitan ataté tison é nga bili ôlem a kui e nlam ô yoo, a kui beta akok, e vôm be nga bôé éwolo Nti, a akoʼo te é ngenan afube Yasua e Bétsemék a kui môse wu.
Ane Nti a nga wôé bôte ya Bétsemék éyoñ be nga fombô éwolo Nti; a nga wôé befame mewôme zamgbwale ya bôte toyini mewôm metane ya ayoñ; nde bôte bese be nga nyiñ be nga tabe meyeb été amu Nti a nga bibi be a njet ése. 
Ane bôte ya Bétsemék be nga jô na: Za a ne nguleya nyiñ e vôme Nti a né, e Zambe a nʼétyi Nyô? A a ye bete vé na a ke bia ôyap? 
Be nga lôme minlôman e be bôte ya Kiryat-Yearim be jô be na: Befilisteñ be sooya a éwolo Nti; Sisan a bo na é bete be mia.
Ane bôte ya Kiryat-Yearim be nga zu a bo na éwolo Nti é bet; be nga kee je e ndaa Abinadab, e nkôle yôp, nde be nga telé mone wé Eléazar na a baʼale éwolo Nti.
Melu abui me lôteya, ataté môs éwolo é nga bômbô e Kiryat-Yearim, mimbu mi nga lôt mewôm mebaé. Eyoñe te ndaa Israél ése é nga yône be Nti. 
Ane Samuel a nga jô nda Israél ése na: Nge mia bulane be Nti a e nleme wônan ôse, vaʼane bezambe bikule bese e zañe jenan, nalé fe beastarté, keʼane minleme mienan e be Nti a Nyʼétam mi saane nye éyoñe te a ye kôté mia e wo Befilisteñ. 
Nalé bone bʼIsraél be nga vaa Bebalim a Beastarté e zañe jap a saane ve Nti étam.
Ane Samuel a nga jô na: Sulaʼan Israél ase e Mispa, a ma ye yeʼelane Nti asu denan. 
Nde be nga sulan e Mispa, a labe mendim a sôé me asu Nti. Be nga tyi bidi môs ôte. A valé nye be nga jô na: Bi maneya bo Nti abé ! Nde Samuel a nga tyiʼi bone bʼIsraél mejô e Mispa.
Ane Befilisteñ be nga wôʼô na bone bʼIsraél be maneya sulan e Mispa, nde bivete biap bi nga bet a ke wosan Israél. Eyoñ Israél a nga wôʼô nalé, a nga ko woñ ôsu Befilisteñ. 
Nde bone bʼIsraél be nga jô Samuel na: Te tabʼévô, ve yône be Nti, e Zambe wongan asu dangan, nalé a ye nyii bia e wo Befilisteñ. 
Ane Samuel a nga nyoñ e mone ntômba a ngenan a nyañ a ve nye ngumba be Nti. A nga yône be Nti asu Israél, a Nti a nga yalane nye. 
Nté Samuel a nga ve mvean ô ne ngumba, Befilisteñ be nga zu bebé a té Israél bita. Môs ôte Nti a nga bo na zoʼoyañ é bam a beta éduñ e be Befilisteñ a é nga zametane be fek. Nde bone bʼIsraél be nga dañe be. 
Ane bôte yʼIsraél be nga kôlô Mispa, a titane Befilisteñ a bôme be a kui e Bét-Karé si. 
Samuel a nga nyoñ akok a telé de e zañe Mispa a Sén a yôlé de na Eben-Ezér, a jôʼô na: Nti a volôya bia a kui éyoñe ji. 
Nalé ate Befilisteñ be nga sambe te fe beta kui e sii Israél. E wo Nti ô mbe Befilisteñ e ngame yat nté ôse Samuel a nga vee. 
Bitisone Befilisteñ be nga nyoñ Israél bi nga bulan e be Israél, ataté Ekroñ a kui Gat, nalé fe e si jap; Israél a nga wôlé bie e wo Befilisteñ. A évôvoé é mbe e zañ Israél a Beamorééñ.
Samuel a mbe ntyiʼi mejô Israél nté ényiñe wé ôse. 
Mbu ôse a nga bo a kelek e Bétél a bômane nye, nalé fe e Gilgal a Mispa, a a nga tyiʼi Israél mejô e mevôm mete mese. 
Eyoñe te a suʼulane bulan e Rama e vôme nda jé é mbe; e valé nye a nga tyiʼi Israél mejô, a valé fe a nga lôñe Nti ataʼa metunaʼa.
Eyoñe Samuel a ntoo nnôm, ndʼa nga telé bone bé betyiʼi mejô ya Israél. 
Jôé ntôle mone wé é mbe Yoél, jôé nyô baa é mbe Abiya; be mbe betyiʼi mejô e Birséba. 
Bone be Samuel be nji ke tôñe bibôʼa mebo bié; be nga dañe nyeʼe nseñge, a nyoñe biboteze a tyiʼi bôte mejô ékotekot. 
Ane bemvendé bese yʼIsraél be nga sulan a zu be Samuel Rama. 
Be nga jô nye na: Ô ntoo nnôm a bone bôé kik teke tôñe bibôʼa mebo biôé; éyoñe ji teléʼé bia njôô ya jôô bia avale meyoñ mevoʼo mese me bili. 
Jame te é mbe abé e mise me Samuel na ba sili na: Vaʼa bia njô bôte ya jôô bia; nde Samuel a nga yeʼelane Nti. 
A Nti a nga jô nye na: Vôʼôlôʼô e tyiñe jap e mfaʼa ya jam ése ba ye jô wo; amu sake wo ba ben, ve ma. Be nji beta kômbô na me jô ô be. 
Avale ba zu ba bo éyoñ ése, ataté éyoñ me nga soo be Ejipte a kui den be liʼi ma na ba saane bezambe befe, avale te ba bo wo. 
Ajô te ñhe, vôʼôlôʼô tyiñe jap; ve vaʼa be ayemé éngengeñ a bo na be yem e mam njô bôt a ye jôô be a ye sili be.
Nalé Samuel a nga baʼalan mejô me Nti mese e be bôt be nga sili nye njô bôt. 
Ane a nga jô na: E mame njô bôt a ye jôô mia a sili mme ma: a ye nyoñe bobefame benan a belane be asu bevagoñe bé a asu bebete bikabela bé; ba ye mate mimbi ôsu ya vagoñe wé; 
A ye bo be bivete ya toyini, a bi ya mewôm metan, a ye fe belane be asu ya senane mesi mé, asu ya kôane bidi bié a kôme mengale bita mé a biôme ya bevagoñe bé. 
A ye nyoñe bobebinga benan be bo belet. 
A ye nyoñe mefube menan ma dañ abeñ nalé fe mefube mindiʼi menan a beôlivié benan, a ve bie bebo bisaé bé. 
A ye nyoñe ngab awômô ya memvoñe menan a nyô ya mefube mindiʼi mi woone menan a ve je bivete bezimbi bia saane nye a bebo bisaé bé. 
A ye nyoñ bebo bisaé benan be ne befam ba dañe yeme saé a ba ya bebo bisaé benan be ne binga ba dañe yeme saé, a bisoé bendômane bienan, a bijakase bienan, a a ye belane bie asu bisaé bié. 
A ye nyoñe ngab awômô ya mimbame biyeme mienan, a miabebien mia ye bo alo dé. 
Môs ôte mia ye yôn amu njô bôt miabebien mia ye top, ve môs ôte, Nti aa ye ke yalane mia!
Ve bôt be nga bene vôʼôlôʼô tyiñe Samuel. Be nga jô na Momo! Bia ye bi njô bôte be bia, 
nalé bia fe bia ye bo ane meyoñ mevoʼo mese; njô bôte wongan a ye tyiʼi bia mejô, a ye ke bia ôsu a bo ntebʼôsu ya mewosane mangan. 
Samuel a nga wôʼô mejô mese bôt be nga kobô a kate me e melo me Nti. 
Ane Nti a nga jô Samuel na vôʼôlôʼô tyiñe jap a ve be njô bôt. Samuel ke a nga jô bôte na, kelan, môt ase e tisone jé.
Môt éziñe ya ayoñe Bényamin a too jôé na Kis mona Abiél ndaé Seror, ndile Bekôrat, ôwuabañ Afia, mona mone Bényaminite, A mbe ngungule môt a éwôlô. 
A nga bili monafam jôé na Saül, étua abeñ ésoé ndôman, abeñ a bone bʼIsraél bese, a dañe fe bese ayap.
Beyale bijakase be Kis, ésaa Saül, be nga jañ; nde Kis a nga jô Saül, e mone wé na: Nyoñe wua ya bebo bisaé, kôlôʼô si a ke jeñe beyale bijakas. 
Nde a nga tulan minkôl, teke yene be; a nga beta tulane si ba loone Kaalim, teke jôm! A beta lôt e sii Bényamin, teke yene jôm. 
Be nga kui e Suf a Saül a nga jô mbo ésaé ba nye be mbe nsamba na: Zaʼa bi bulan amu na ésaa wom éyoñ a vuaneya beyale bijakas, a ye viane bi njuʼu nlem amu bia. 
Nde mbo ésaé a nga yalane nye na: Da tôbane na môta Zambe a ne e tisone nyô, bôte bese ba semé nye; jam ése a jô da boban avale a te jô. Nkelek, ndôʼôtô na a ye kate bia e zene bia yiane tôñ. 
Nde Saül a nga jô mbo ésaé wé na: Ve nge bia ke, jé bia ye ve môta Zambe? Amu bidi bi nji beta bo e bikpwaé biañgan été, a bi nji bi jôm éziñe ya ve môta Zambe. Bi bili jé? 
Ane mbo ésaé a nga beta nyoñe nkobô a jô Saül na: Me bili mone nsañe moné, ma ye ve nye môta Zambe, a a ye liti bia e zene bia yiane tôñ. 
Melu mvus, môt a ke sili nkômbane Zambe a mbe a jôʼô na zaʼa bi kean e be ñyene mam! Amu môt ba loone dene na nkulu mejô, be nga loone nye melu mvuse na ñyene mam. 
Saül a nga jô mbo ésaé wé na: Ô kobôya mvoʼé ! Zaʼa ñhe bi ke! Nde be nga ke e tisone môta Zambe a nga too.
Eyoñ be beteya e tison, be nga tôbane bobebinga be kele laé mendim ane be nga jô be na: Ye ñyene mam a ne va? 
Be nga yalane na: Yaa a ne wo ôsu; éyoñe ji kelʼavô, amu a te zu e tisone den, amu ntyiʼane biôm wo yiane boban den asu bôt e vôm a ne mbetane yôp. 
Eyoñ mia ye kui a nyiin e tison, mia ye koone nye te na a beté e vôm a ne mbetane yôbe na a di; amu bôt baa ye ke di te na a soya, amu a yiane botane mvean; e mvuse valé nje bôt be ne nloon ba ye di. Ajô te betan éyoñe ji, a anaʼana mia ye koone nye. 
Eyoñe be nga kui ézezañe tison, Samuel a nga ke tôbane be e vôm ba bet e nda yôp.
A tatéya bo na, môse wua ôsu, te na Saül a so, Nti a nga kate Samuel 
na: A Akiti, avalʼéyoñe di, ma ye lôme wo môte ya Bényamin, wo ye woʼo nye mbone na a bo nliti zene ya bôte bam Israél. A ye nyii bôte bam e wo Befilisteñ; a me Fombôya bôte bam amu ñyône wop ô beteya a kui be ma. 
Eyoñe Samuel a nga yene Saül, Nti a nga jô nye na: Môt me nga jô wo nye nye le; nye a ye bi éjôé e be bôte bam. 
Nalé Saül a nga subu Samuel bebé e mbé tison a jô na: Litiʼi ma, ma yeʼelane wo, e vôme nda ñyene mam é né. 
Nde Samuel a nga yalane Saül na: Tôñe ma mfaʼa éto yʼékôndôʼô yôp. Bia be mia bia ye di den. Ma ye jôʼé wo ô ke mametyé, a liti wo e jam ése é ne wo nlem . 
Te tyelé nleme yôp amu beyale bijakase biôé bi ne njañan dene melu mela, amu be yenéya. Za a nee e mam mese me nʼédima Israél? Ye sa wo a ndaa ésoo ése? 
Saül a nga yalane na: Ye me nji bo môte ya Bényamin, ayoñe da ya meyoñ ma dañe tyôtyoé Israél? Ye abume dam é nji dañe tyôtyoé e mebum mese yʼayoñe Bényamin? Amu jé wo kobô me nalé?
Ane Samuel a nga nyoñe Saül a mbo ésaé wé, ndʼa nga nyiñeli be aba nda a ve bʼéto ôsu ya bôt be mbe nloon, be mbe bebé bôte mewôm mela. 
Eyoñe te Samuel a nga jô nyame bidi na: Zaʼa ve be ngap ma te ve wo me jôʼô na: Bôʼé je e fefe. 
Nde ñyame bidi a nga vaa éname yʼabé a jôm ése ja bômane je a bôé je ôsu Saül. Ane Samuel a nga jô na: E ngabe ba te naane wo le; zaʼa je ôsu viôé a di, amu me ne jô na ba te naane wo je éyoñ ma te loone bôt. Eyoñe te Saül baa Samuel be nga di vôme wua môs ôte.
Be nga so éto yʼékôndôʼô yôp a zu e tison, Samuel a nga laane Saül minlañ andile yôp. 
Nde be nga kôlô si ndibe tyé. Eyoñe jôp é ngenan te tôô, Samuel a nga loone Saül andile yôp a jô na: Kôlôʼô si a ma ye suu wo ô ke, nde Saül a nga kôlô si, be nga ke e njoñe yôbe bebaé nsamba wua, nye a Samuel. 
Eyoñ ba siliki akuʼu tison, Samuel a nga jô Saül na: Jôʼô mbo ésaé wôé na a ke bia ôsu. Nalé mbo ésaé a nga tebe be ôsu. Samuel a nga jô Saül na: Tebeʼe éyoñe ji, a ma ye bo na ô wôʼô nkobô Zambe.
Ane Samuel a nga nyoñe ndeʼe mbon a nga sôé Saül e nlô. Ndʼa nga wubane nye a jô na: Nti a maneya woʼo wo mbone na ô bo nliti zene ya ngabe bôte jé. 
Den, éyoñ wo ye kandane ma, wo ye koone bôte bebaé be too fefel avuse Rachél, e nnéa sii Bényamin, e Selsa. Ba ye kate wo na: Beyale bijakas ô nga ke wo jeñ be yenéya. Eyoñe ji ésoo a jôʼéya ajô beyale bijakas, ve njuk ô ne nye nlem amu ajô denan a jôʼô na: Me bo aya ajô mone wom? 
Akôlô ya valé, wo ye ke ôbe Nté a kui élône ya Tabor, valé nye bôte belaa ba ye tôbane wo, be betek be Zambe e Bétél, be beʼe, môte wua, bone bikela belaa, nyô mbok afufuse belet alaa, nyô mboʼo ke ndeʼe woon. 
Ba ye batane wo a ve wo belet ébaé, wo ye nyoñe je e mo map. 
Eyoñe te wo ye kui e Gibéa-Elohim e vôme nkane bita Befilisteñ ô né. Eyoñ ô nyiineya e tison, wo ye tôbane nsamba bekulu mejô be soʼo éto yʼékôndôʼô yôp, mvet, ngom, ndiñ a éngombé bi too bʼôsu, be kuluʼu mejô. 
Nsisime Nti wo ye bi wo, mia be be mia ye kulu mejô a wo ye tyendé a bo avale môt afe. 
Eyoñe mendem mete ma ye tôébane be wo, boʼok e jam wo ye yene na wo yiane bo, amu Zambe a ne be wo. 
Eyoñe te wo ye ke ma ôsu e Gilgal, a ma ma ye zu be wo éyoñe jam, asu ya ve mimvean mi ne ngumba, a bityiʼa ya nlatane ngbwa. Wo ye yañge melu zamgbwa akekui me soya be wo a bo na ô yem e jam wo yiane bo.
Nné ane Saül a nga lume mvus a kandane Samuel, Zambe a nga ve nye e nlem ôfe, a mendem mete mese me nga boban môs ôte ôbien. 
Ane be nga kui Gibéa a yene nsamba bekulu mejô ô zaʼa tôbane nye. Nsisime Zambe, ô nga bi nye, ndʼa nga taté na a kulu mejô ézezañe jap. 
Bôte bese be nga yeme nye ôsusua éyoñ be nga yen ane a kulu mejô ba be bekulu mejô, nde môt ase a nga jô nyô mboʼo e bôt été na: Jé é kuiya e be mona Kis? Ye Saül fe a ntoo môte ya bekulu mejô? 
Nde môte ya vôm ate a nga yalane na: Za a ne ésaa wop? Ajô te nkana ô nga tébane na: Ye Saül fe a ntoo môte bekulu mejô?
Eyoñ a maneya kulu mejô, a nga ke éto ékôndôʼô ya yôp. 
Ndômenyañe Saül é nga sili nye a e mboo ésaé wé na: Mi nga ke vé? Nde Saül a nga yalane na: A ke jeñe beyale bijakas; ve bi nji ke yene jôm, nde bi nga ke e be Samuel. 
Ndômenyañe Saül é nga beta nyoñe nkobô a jô na: Kañeteʼe ñhe ma e jame Samuel a nga jô mia. 
Ane Saül a nga yalane ndômenyañe na: A nga kate foʼo bia na beyale bijakas be yenéya. Ve a nji kate nye jam é nambeʼe ajô éjôé a nga kobô nye.
Ane Samuel a nga sulane bôt e Mispa asu be Nti, 
Nti, Zambe yʼIsraél, a jô na: Ma me nga soo Israél Ejipte. Me nga kôté mia e wo bôte yʼEjipte a e wo meyoñ me nga tibili mia. 
Ve den, mia mia ben e Zambe wônan a nga nyii mia e minjuʼu mienan mise a biyebe bienan bise, a mia jô nye na: Teléʼé bia njôô! Zaʼan éyoñe ji asu be Nti, ane meyoñ menan a betoyini be bôte benan be né.
Ane Samuel a nga zuu meyoñ mese yʼIsraél, nde ayoñe Bényamin é nga toban. 
Ndʼa nga zuu ayoñe Bényamin ane mebume map me né a abume Matri é nga toban. Eyoñe te Saül, e mona Kis a nga toban. Be nga jeñe nye, ve be nji yene nye. 
Ane be nga beta sili nkômbane Zambe a sili na: Ye môt ate a nga zu foʼo va? Nde Nti a nga yalane na: A solô e mfaʼa mimbeʼe mi né. 
Ane be nga nyoñe nye wé mbi, nde a nga tebe ézezañe bôt. A nga dañe bese ayap. 
Ane Samuel a nga jô bôte bese na: Ye mi yeneya nyô Nti a tobeya? Amu mfe a nji bo ane nye e bôte bese été. Ane bôte bese be nga bete metyiñ a jô na: Ényiñe njô bôt é boʼo ayap!
Ane Samuel a nga lañe be e mam ba yiane bo njô bôt a mam njô bôt a yiane bo; a nga tili me e kalate a bôé nye e vôm a ne étyi. Eyoñe te Samuel a nga suu bôt be ke, môt ase e jale dé.
Saül fe a nga ke e nlame wé Gibéa. Biwôlô bi bôt bi nga ke liʼitane nye mbe Zambe a nga nnambe nlem . 
Ve zesé bôt éziñ é nga jô na: Jia! Ye môte nyô nye a ye nyii bia! Nde be nga biasé nye, teke zu ve nye biôm ve Saül a nga too évô.
Nahas, njô bôte ya Beamônite a nga zu dili tisone Yabés bita e Galad. Ane bôte ya Yabés be nga jô nye na: Boʼo élat a bia a bia ye saane wo. 
Ve Nahas, njô bôte ya Beamônite a nga yalane be na: Ma ye bo élat a mia vengevenge ve ma tube mia bese dise ya mbo nnôm, nalé ma ye liti Israél ase ôsame. 
Nde bemvendé ya Yabés be nga jô nye na: Vaʼa bia awoʼon tañe melu zamgbwa, nalé bia ye lôme bekatefoé e si ése yʼIsraél. A nge môte ya nyii bia a ne momo, bia ye kee wo biabebien. 
Ane bekatefoé be nga kui e Gibéa Saül, a kañete mejô mete e melo me bôt; ane bôte bese be nga bete tyiñ a yi.
Saül a soʼo mefup a tele e mvuse beyôm benyaʼa bé. Nde a nga jô na: Amu jé bôt ba yôn? Nde be nga kate nye mejô bôte ya Yabés be nga lôme foé. 
Ane Nsisime Zambe ô nga bi Saül éyoñ a nga wôʼô mejô mete, a ayaa dé e nga dañe yôñ. 
A nga nyoñe beyôm benyaʼa bebaé a ba be mefus a lôme me a bekate foé e si ése yʼIsraél, a jôʼô na: Môt ase a ye bo te wulu e mvuse Saül a Samuel ba ye bo beyôm benyaʼa bé avale da. Nde bone bʼIsraél be nga ko woñ a taʼa nsamba ane môte wua. 
Nne Saül a nga lañe be e Bézék. Bone bʼIsraél be mbe toyini mintete mila a bôte ya Yuda toyini mewôm mela. 
Nde be nga jô bekatefoé be nga so na: Mia ye kobô bôte ya Yabés ya Galad na: A akiti, nyian wo ye kui be mia, éyoñe jôp da ye ve ayôñe dé ése. Ane bekatefoé be nga zu kate bôte ya Yabés foé éte, nde be nga dañe vak. 
Ane bôte ya Yabés be nga jô Beamônite na: A akiti bia ye ve mia biabebien, a mia ye bo bia ane mia kômbô.
Tyé kpwaa, Saül a nga kabe bôt minsamba mila. Nde be nga nyiine minkan éyoñe tyé ja taté lendé a wôé Beamônite a kui éyoñ ayôñe ya môs é ntoo. Bô bese be nga nyiñ be nga mialan, be nji fe bo nguleya tebe bôte bebaé vôme wua.
Ane bôte yʼIsraél be nga jô Samuel na: Beza be nga jô na: Ye Saül a ye jôô bia? Zaʼane bôte bete bi wôé be. 
Ve Saül a nga jô na: Môt éziñ aa ye ke wôéban e môse wu, Amu Nti a boya ésaé nkôtan Israél été.
Ane Samuel a nga jô bôte na: Zaʼa bi keane Gilgal a yemete éjôé. 
Nde bôte bese be nga ke Gilgal. Be nga telé Saül njôô e mise me Nti Gilgal. A be nga ve Nti mimveane ya nlatane ngbwa; éyoñe te Saül a bôte bese yʼIsraél be nga bo beta mevak.
Ane Samuel a nga jô Israél ase na: Me wôʼôya tyiñe jenan e mfaʼa ya jam ése mi nga jô ma a me teléya mia njô bôt. 
Eyoñe ji e njô bôt a ye wulu mia nye ñhe nyô. Mfaʼa wom me ntoo nnôm, me ntoo nyube nlô; mfaʼa bone bam mia be be mi too; me nga wulu mia me too mongô a kui môse wu. 
Ma nyô! Yalaʼane ma Nti a too a éñwé a ne ñwoʼone mbon, za ya be mia me nga nyoñe nnôme nyak nge éjakas? Za me nga tibili nge yemete jam éziñ? Môte mbé a nga bo ma ébotezele na me dime mis e mam a bo? Ma ye yaʼane mia biôm bite. 
Nde be nga yalane na: Ô nji ke tibili bia, nge tindi bia jam éziñ a ô nji ke nyoñe jôm e mo me môt éziñ. 
A nga beta jô be na: Nti a ne e ngaa a ne mia ngame yat, a éñwé a ne nwoʼone mbon fe a ne ngaa e môse wu na mi nji ke koone jôm e mo mam. Ane be nga yalane na wo kobô bebela!
Samuel a nga jô bôte na: Nti nye a nga telé Môze a Aron, nye fe a soo bʼésoo e si yʼEjipte. 
Eyoñe ji tebaʼan e mbôñ ajô asu Nti. Ma ye taté kate mia mbamba be mam a nga ve mia, miabebien a bimvame bienan. 
Eyoñe Yakob a suaneya Ejipte, nde bʼésoo be nga loone Nti a volô be a Nti a nga lôme Môze a Aron, be ve vaa bʼésoo Ejipte a toé be e vôme nyô. 
Ve be nga vuane Nti, e Zambe wop, ndʼa nga kuane be e mo me Sisera, évete nkane bita ya Asor, a e mo Befilisteñ a e mo me njô bôte ya Môab a nga wosane be, 
ane be nga loone Nti a volô be a jô na: Bi boya abé , amu bi liʼiya Nti a saane Bebaal a beastarté: ajô te kôtéʼé bia éyoñe ji e mo besiñe bangan, éyoñe te bia ye saane wo. 
Ane Nti a nga lôme Yérubal, Badan, Yefté a Samuel. Ndʼa nga kôté mia e mo besiñe benan be nga bômane mia, a mi nga suʼulane tabe mvoʼé . 
Eyoñ mi yeneya na Nahas, njô bôte bone bʼAmon a zuya wosane mia, nde mi nga jô me na: Momo! Bia yi môt a jôô bia. Vʼa too na Nti, e Zambe wônan nye a ne e njô bôte wônan. 
Njô bôt mi nga top nye ñhe nyô, nyô mi nga sili; Nti a teléya njô bôte be mia. 
Nge mia ko Nti woñ, nge mia saane nye, nge mia vôʼôlô tyiñe jé, a nge mi nji ke bene nkobô Nti, mia ye lat a Nti, e Zambe wônan, miabebien a njô bôt a jôô mia. 
Ve nge mia bo te vôʼôlô tyiñe Nti, wo Nti wo ye ke mia e ngame yat, avale ô nga ke bʼésoo e ngame yat. 
Eyoñe ji tebaʼan mi yen e beta jam Nti a ye bo mise menan me lôô. 
Ye sa den nye ba kôane fôn? Ma ye yeʼelane Nti a Nye a ye lôme mindum mi mveñ a mveñ. Ajô te miabebien mia yiane kañese a yen abim avé abé mi nga bo e mise me Nti é nʼanen éyoñ mi nga sili njô bôt.
Ane Samuel a nga yeʼelane Nti, a e Nti a nga lôme mindum mi mveñ a mveñ môse te ôbien. Nde bôte bese be nga dañe ko Nti a Samuel woñ. 
Bôte bese be nga jô Samuel na: Yeʼelane Nti, e Zambe wôé, asu bebo bisaé bôé, nalé bia ye bo te wu; amu bi betéya abé afe e yôbe ya ma mevoʼo bi boya na bia sili njô bôt asu dangan. 
Nde Samuel a nga jô bôte na: Te koone woñ! Mi maneya bo abé ése di; ve te keane Nti ôyap, ve saane Nye a e nleme wônan ôse. 
Te keane nye ôyap; nalé momo wôna mia ye lat a momo a ne teke mfi nge nkôtan , amu a ne foʼo ve momo. 
Nti aa ye ke jôʼé e bôte bé amu jôé dé é nʼanen, amu Nti a nga tyiʼi na a bo mia ayoñe dé. 
Mboone ya bo Nti abé fe ô kele ma ôyap, nge jôʼé yeʼelan asu denan! Ma ye yeʼele mia zen é ne mvaé a zôsôô . 
Ve da na koone Nti woñ, a saane nye e bebela été, a e nleme wônan ôse; amu mia yiane yen e jam é nʼanen a boya mi too. 
Ve nge mia bo abé , mia ye wu, miabebien a e njô bôte wônan.
Saül a mbe mimbu éyoñ a nga tebe njô bôt, a nga jôô Israél tañe mimbu mibaé.
Ane Saül a nga tobe befame yʼIsraél toyini: élaa baa toyini ébaé be mbe e Mikmas a e nkôle Bétél; toyini mbok a mbe a Yônatan e Gibéa ya Bényamin. Ndʼa nga suu e bôte bevoʼo bese, môt ase e nda éndelé jé. 
Ane Yônatan a nga bôé nkane bita Befilisteñ ô mbe e Gibéa, nde Befilisteñ be nga wôʼô jame te. Ane Saül a nga bo na toñ é kobô e si ése a jôʼô na: Beébre bese be wôk! 
Nde Israél ase a nga wôʼô be jôʼô na Saül a bôéya nkane bita Befilisteñ, a na Israél a ntoo mbia jôm e be Befilisteñ. 
Nde be nga sulane bôt be Saül e Gilgal. Ane Befilisteñ be nga sulan asu ya wosan Israél. Be nga bili bevagoñ bita toyini mewôm mela a bewulu bikabela bôte toyini ésaman, a Befilisteñ bete be mbe abui ane nseleʼe ya nsaʼa mañ. Nde be nga zu vule minkan e Mikmas, e Bét-Avén mfaʼa jôp da tôô. 
Ane beta ôlun a nga bi bôte yʼIsraél, amu Befilisteñ be nga dañe bametane be. Nde be nga sobô e mimbase mekok , e bibé a e mimfule mekok , e si été a bibé menjeñ. 
Beébre befe be nga dañe yordan a ke e si Gad e mfaʼa ya Galad. Valé Saül a ngenan e Gilgal, ve bôte bese be nga too fefele jé be nga fôʼôban. 
A nga yañge melu zamgbwa, a kui éyoñe Samuel a nga tiñeti. Ve Samuel a nji suan e Gilgal, a bôt be nga taté na ba mialan a ke Saül ôyap.
Nde Saül a nga jô na: Zaʼane ma mvean ô ne ngumba a bityiʼa ya nlatane ngbwa. Ane a nga ve mvean ô ne ngumba. 
Valé a nga mane ve mvean ba diʼi ngumba, ane Samuel a nga so, nde Saül a nga ke ôsu vié na a batane nye. 
Ane Samuel a nga jô na: Jé wo te bo? Nde Saül a nga yalane na: Éyoñe ma te yene na bôt be nga tyamelan a ke ma ôyap, a na ô nji so éyoñ ô nga tiñeti, a koé na Befilisteñ ki be maneya sulan e Mikmas. 
Nde ñhe ma jô mamiene na: Befilisteñ ba ye zu a wosane ma e Gilgal, a ma me nji yeʼelane Zambe! Ajô te ma te tyiʼi na mamien me tame tyiʼi mvean ba diʼi ngumba. 
Ane Samuel a nga jô Saül na: Ô boya ane môt a ne feʼe momo, ô nji ke baʼale abendé Nti, e Zambe wôé, a nga ve wo. Nti a nga yiane yemete njôane wôé Israél été nnôm éto! 
Eyoñe ji njôane wôé woo ye ke fe tebe. Nti a jeñeya môt e nleme wé wo yene mvaé, a Nti a teléya nye nliti zene ya bôte bé, amu ô nji baʼale jame Nti a nga bendé wo. 
Eyoñe te Samuel a nga kôlô si a ke Gibéa ya Bényamin a kôlôʼô Gilgal. Eyoñe te Saül a nga lañe bôt ba be be be nga too: be mbe befam mintete misaman. 
Saül, Yônatan e mone wé a bôte bese ba be be be nga too be nga tabe e Gibéa ya Bényamin, a Befilisteñ be nga vule minkan e Mikmas. 
Ane minsamba milale ya minkane Befilisteñ mi nga kui na mia ke e nsa: nsamba wua ô nga ke e mfaʼa zene ya Ofra e si ya Kual; 
nsamba ôvok ô nga ke e zene ya Bétôron; a e nsamba lale ô nga ke e mfaʼa zene ya nné a sis e mbiʼili Sebôyim, e mfaʼa ya nkôte si.
Teke nlui melui a mbe e si ése yʼIsraél; amu Befilisteñ be nga jô na: Beébre ba ye bo te lui toʼo nkpwaté mekôn nge akoñ. 
A môt ase yʼIsraél a nga ke e be Befilisteñ a jep ataté ésobelé ja faʼa si, édikas, ôvôn a ébaʼa jé, 
éyoñe meyo bibak, bidikas, bikule si a avôn bi ntoo atu. 
A nga bo na e môse mewosan me nga boban, teke nkpwaté mekôn ngʼakoñ bi mbe e mo me bôte bese ba be Saül a Yônatan be mbe; Saül a mone wé Yônatan mbe be nga bili bie. 
Eko bezimbi jia ya Befilisteñ é nga zu tabe bebé e Mikmas.
Môs éziñ Yônatan, e mona Saül, a nga jô e ndôman é nga beʼe nye mengale na: Zaʼa bi ke a kui e vôme Befilisteñ be né e yat. A nji kat ésaa jam éziñ.
Saül a nga tele akuʼu Gibéa e grenadié a ne e Migrone si, a bôte ba be be be nga too be mbe befam bebé mintete misaman. 
Ahiya, e mona Ahitub, monyañ Ikabôd, e mone Finéas, e mona Eli, ntuni Nti e Silô a nga beʼe éfôd. Bôt be nji yeme na Yônatan a keya.
Asu ya veʼele kui e vôme nsamba bezimbi Befilisteñ ô nga too, Yônatan a nga lôt e zañe minsoñ mekoʼo mibaé mi too môé na Bôsés a Séné. 
Nsoñ akoʼo wua ô tele e mfaʼa yʼakôé, zôsôô a Mikmas, wu ôvoʼo e mfaʼa ya nké, zôsôô a Géba.
Ane Yônatan a nga jô ndôman é nga beʼe nye mengale na: Zaʼa bi lôt a kui e vôme bôt be ne ntyiʼibane metye be né. Eyoñ éziñe na Nti a ye nyii a tyôtyoé bôt avale fe ane éyoñ be nʼabui. 
Ane môt a nga beʼe nye mengaa a nga yalane na: Boʼo jam ése é ne wo nlem , te siʼibi bia wo bi ne a nlem ôse. 
Eyoñe te Yônatan a nga jô na zaʼa bi lôt a kui be bôte bete bi yené be be. 
Nge ba jô bia na: Tebaʼan akekui bia ye yene mia! Bia ye tebe vôme wua teke bete be be. 
Ve nge ba jô na: Betek e be bia! Bia ye bet, amu Nti a veya be e mo mangan. Jam da ye bo bia ndem nde le.
Nde be nga bete bese bebaé e vôme Befilisteñ be mbe, ane Befilisteñ be nga jô na: Beébre balé ba kui bibé, mevôm be nga mane sobô. 
Nde bôte ya ba baʼale minkan be nga jô Yônatan a môt a nga beʼe nye mengale na: Betane be bia a bia ye kate mia jam éziñ. Yônatan a nga jô môt a nga beʼe nye mengale na: Betek e mvuse jam amu Nti a veya be e mo mʼIsraél.
A Yônatan a nga bet a mo a mebo, môt a nga beʼe nye mengaa a nga bet a zaʼa nye mvus. Befilisteñ be mbe be kpwaʼa Yônatan ôsu, a môt a nga beʼe nye mengaa a mbe a wôé be e mvus. 
Ñwôan ôsu Yônatan ba môt a nga beʼe nye mengaa be nga wôé te ô mbe mbia jam asu befam bebé mewôm mebaé. Ndam yʼafôla te ébien é mbe angôndô ya tyôtyoé. 
Nde woñ ô nga bi bôte ya minkan, afôla si te a bôte bese; minkan a bôt be nga sa biôm, bese be nga ko fe woñ. Si é nga fôʼôsan a woñe te ô nga so be Zambe.
Bemombô Saül be nga too Gibéa ya Bényamin, be nga yene na ézuʼu bôt é nga mialan a ke li a li. 
Nde Saül a nga jô bôt ba be be mbe na: Lañan a yene za a ne nkôlan e zañe jangan. Ane be nga lañ a yene na Yônatan a jemban a e mbeʼe mengale wé. 
Nde Saül a nga jô Ahiya na: Zaʼa éwolo Zambe! Amu éyoñe te bone bʼIsraél ba bʼéwolo Zambe be nga too. 
Eyoñe te Saül a ngenan a kobôʼô ntuni , zôʼé ya minkane Befilisteñ é nga bo ve yaé; nde Saül a nga jô ntuni na: Vaʼa e wo wôé! 
Eyoñe te Saül a bôte bese be mbe nsamba wé be nga sulan a subu a kui e vôme mewosan me mbe; ateme na môt ase ya Befilisteñ a nga lume nkpwaté mekône wé be môte mbok. Mfolane mam ô nga tulan ôkup. 
E Befilisteñ été, avalʼane éyoñ ôsu Beébre ba be be be nga bete minkan a mefôla ma bômane minkan be nga too; Beébre bete be nga fulan a ba ya Israél ba be Saül a Yônatan be mbe. 
E bôte bese yʼIsraél be nga sobô e minkôle yʼEfrayim, éyoñ be nga wôʼô na Befilisteñ ba tup, be fe be nga bametane be mewosan été. 
Ane Nti a nga nyii Israél môs ôte, a mewosan me nga ke ôsu a lôte Bét-Avén.
Bôte yʼIsraél be nga bili njuʼu môs ôte, amu Saül a nga futi be e biyoʼé bina si na: Biyoʼé e be môt ase a ye di bidi te na ngôʼé é kui, te na me kune mamien e be besiñe bam! Ajô te môt éziñ a nji tyeʼe jôme ya di. 
Bese be nga kui afan éziñ é nga bili wôé wo kui si. 
Eyoñe bôte be nga kui afan, be nga yen ane wôé wo len; ve môt a nji kee wo anyu amu bôt be nga semé ngana. 
Yônatan a nji wôʼô na ésaa a nga bo na bôt be kane ngana: Ndʼa nga sam asu ya e ntum a nga bili mo, a tube wô ésia wôé a bulane wo anyu: ane mise mé me nga ngeñeban. 
Nde môt éziñ a nga kobô nye a jôʼô na: Ésoo a te bo bôte na be kane ngana be jôʼô na: Biyoʼé a môt a ye tyeʼe jôme ya di den! Vʼa koone na bôt be teʼeya. 
Nde Yônatan a nga jô na: Ésaa wom a ndamane si; yenane ñhe ane mise mam me ngeñebaneya, amu ma te tyeʼe wôé wu. 
Bebela na nge bôt ba te ye di biôme ya nsa be nga koon e be besiñe bap, ngʼateʼe Befilisteñ da te ye dañ anen?
Be nga tyaʼa Befilisteñ môs ôte ataté Mikmas a kui Agalôn. Bôt be mbe mbia nteʼan. 
Nde be nga kubu e biôme ya nsa yôp, be nga nyoñ bikela a mintômba, beyôm benyak, a bone benyak, be nga tyiʼi be e tyia, a bôt be nga di be a metyi mese. 
Nde be nga ke kate Saül jame te a jô na: Tame yen ane bôt ba bo Nti abé amu ba di a metyi mese. Saül a nga yalane na: Mi ne bekoñe bôt! Eyoñ ébiene ji biʼitaʼane beta akok be ma. 
A beta jô na: Mialaʼane foé nyô e be bôt a jôʼane môt ase na a zuu e nnôme nyaʼa wé, nge mone ntômba wé a tyiʼi nye va. Eyoñe te mia ye di a bo te bo Nti abé a ndiane metyi. A alu, môt ase ya bôt a nga soo nnôme nyaʼa wé a bili nye wo na a tyiʼi nye vôm ate. 
Ane Saül a nga lôñ ataʼa metunaʼa Nti; ataʼa metunaʼa te é mbe di ôsu Saül a nga lôñe Nti.
Ane Saül a nga jô na: E silikaʼan alu di e mvuse Befilisteñ, ntyaʼane be akekui éfufube tyé, bi bo te liʼi toʼo ve wua. Be nga jô nye na: Boʼo jam ése wo ye yene mvaé. Nde Ntuni a nga jô na: Ntebaʼane va asu Zambe. 
Ane Saül a nga sili nkômbane Zambe a jôʼô na: Ye me siliki e mvuse Befilisteñ? Ye wo ye ve be e mo mʼIsraél? Vʼa nji ve nye éyalan môs ôte. 
Nde Saül a nga jô na: Subaʼane va, mia bivete bise yʼayoñ! Yeman a yen e vôme tin abé ya den é né 
ane Zambe a vee, Nkôté Israél, jaʼan ékobe mone wom Yônatan, môt ate a ye wu. E ayoñ ese été, teke môt a nga yalane nye. 
Ane a nga jô Israél ase na: Tebaʼan éfase jia; e mone wom Yônatan a mamien bia ye tebe éfas évok. Nde bôt be nga jô Saül na: Boʼo jam ése wo ye yene mvaé. 
Ane Saül a nga jô Nti na: A Zambe yʼIsraél! Boʼo na bi yeme bebela. Nde Yônatan a Saül be nga bili a bôt bevok be nga vas. 
Saül na: Boʼon asimba e zañe jam a Yônatan e mone wom: nde Yônatan a nga bili. 
Ane Saül a nga jô Yônatan na: Kate ma jam ô nga bo. Nde Yônatan a nga kate nye de a jô na: Me nga tyeʼe wôé a asu ntum me nga bili mo: ma nyô me ne nkômesane ya wu. 
Ane Saül a nga jô na: Zambe a boʼo ma jame di, a beté fe dili: wo ye foʼo wôéban! 
Nde bôt be nga jô Saül na: Jia! Yônatan, a ye wôébanaa? Nyô a nga bo na Israél a dañ e beta ndañane nyô. Teke bebé! Ane Nti a vee! Teke kongo ésile jia ya nlô wé ja ye ku si amu jam a te bo môse wu a te bo de mfulan a Zambe. Nalé ate bôt be nga kôté Yônatan, a nji fe wôéban. 
Eyoñ a maneya tôñe Befilisteñ, nde Saül a nga bulan, a Befilisteñ be nga ke e nlame wop.
Eyoñe Saül a nyoñeya ntum éjôé Israél été a nga wosane besiñe bé mevôm mese: e Môab, e Beamônite, Edom, e be bejô bôte belale ya Sôba a e be Befilisteñ; a vôm ase a nga tyaʼa asu, a nga dañ. 
Ane a nga bo ngu a dañ Amalék a kôté Israél e wo ya ba bese be nga telé nye soé.
Bobefam be Saül be mbe na: Yônatan, Yisvi, a Malkisua, bobebinga bé bebaé ke môé na: Mérab e ntô a Mikal ébatan. 
Minga Saül a mbe jôé na Ahinôam, ngone Ahimaat. Jôé évete ya nkane bita wé é mbe Abnér, e mona Ner, Ndômenyañe Saül. 
Kis ésaa Saül, Ner ésaa abner, be mbe bone bʼAbiél. 
Ngule bita, te kʼawoʼon, é nga boban e zañ Israél a Befilisteñ nté ôse Saül a nga vee. Môt ase a ne ngu nge nyô a nʼayok nge Saül a yene wua yʼété, a futi nye e nsamba wé.
Ane Samuel a nga jô Saül na: Maa Nti a nga lôme na me woʼo wo mbone ya bo njô bôte ya ayoñe dé Israél: ajô te vôʼôlôʼô e jame Nti a jô. 
Avale di nde Nti ya minsamba mewosan a jô na: Ma zu ke Amalék e ngame yat amu jam a nga bo Israél éyoñ a nga kôlô Ejipte: be nga dibe nye zen . 
Ajô te kelek éyoñe ji a wosan Amalék, a jiane jôm ése é ne énjéé; woo ye ke nye nyii, a wo ye wôé befam a binga, bongô a minkeñelé mi bon , beyôm benyak a bone mintômba, bekamel a bijakas.
Ane Saül a nga kôane nkane bita a mane fombô wô ôse e Télôyim: befam ba wulu a mebo be mbe toyini mintete mibaé a befame ya Yuda toyini awôm. 
Ane Saül a nga wulu a kui tisone Amalék a bo asoé ya yabe bôt e mbiʼili. 
A nga jô Bekénieñ na: Te taban e zañe Beamalésite, kelan ôyap, me nji kômbô bo mia avale ma ye bo be amu mi nga bo bone bʼIsraél mvaé éyoñ be nga so Ejipte. Nalé Bekénieñ be nga kandane Beamalésite. 
Saül a nga bôé Beamalésite ataté Avila a kui Sur, Ejipte mfaʼa jôp da tôô. 
Ane a nga wôé bôte bese a meyo me nkpwaté mekôn a nyii ve Agag, njô bôt. 
Saül a bôt be nga nyii Agag a jôm ése é nga dañ abeñ e mimbam biyem, beyôm benyak a mintômba, betit be ne ngu a bone mintômba, bi ne jô tyiʼibi na betite bese be ne beta tañ. Be nga jiane ve jôm é nji kui tañ é too fe teke mfi.
Ane Nti a nga kobô Samuel a jô na: 
Ma jôban amu me nga telé Saül njô bôt, amu a lume ma mvus a teke bo mejô mam mewôk. Nde Samuel a nga yaa a yône be Nti ngum alu 
Ane a nga kôlô si ndibe tyé a ke tôbane Saül. Nde be nga kate nye na: Saül a nga ke e Karmel a telé ndem akok asu dé, éyoñ a soya wé, a tyii ôyap a siliki e Gilgal. 
Ane Samuel a nga tôñe Saül a Saül a nga jô nye na: Nti a botaʼane wo! Me maneya bo ane Nti a nga kobô. 
Nde Samuel a nga jô na: Ve ntate bekabat ma wôʼô melo wu ô ne jé, nalé fe nsumuʼu benyak ma wôk? 
Saül a nga yalane na: Be nga soo be e be bôte ya Amalék, amu bôt be nga baʼale jôm ése é nga dañ abeñ e mbam mintômba a mbame benyak, nalé ba ye tyiʼi bie Nti, e Zambe wôé; abim avok nde bi nga mane wôé.
Ane Samuel a nga jô Saül na: Sukuʼu valé! Ma zu kate wo e jame Nti a te jô ma alu ya den. Saül a nga jô nye na: Kobôʼô! 
Samuel na: Éyoñ ô nga yene womiene tyôtyoé, ngaa ô nga bo évete ya meyoñ yʼIsraél, a ye Nti a nji woʼo wo mbone na ô bo njô bôte yʼIsraél? 
Nti a nga telé wo e zen a jô na: Kele wôé bebo mam abé bete, Beamalésite; wo ye wosane be a jiane be. 
Amu jé ô nji vôʼôlô tyiñe Nti? Amu jé ô nga ku e biôme ya nsa yôp a bo jam é nʼabé e mise me Nti?
Ane Saül a nga yalane Samuel na: Me nga tuʼa wôʼô tyiñe Nti, a tôñe zene Nti a nga lôme ma. Me soya Agag njô bôte Beamalésite a mane wôé Beamalésite bebien; 
Ve bôt mbe be nga nyoñe mintômba a benyak ane bembômô ya jôm ja yiane wu, nalé ba ye tyiʼi je Nti, e Zambe wôé, e Gilgal. 
Ane Samuel a nga jô na: Ye Nti a vak a mimvean ba diʼi ngumba a biôm ba tyik, a dañe mewôʼô ya tyiñe Nti? O lôô mewôk ma dañe biôm ba tyiʼi mvaé a nsuubane si fe wo dañ avoñe beyôm mintômba.
Amu melo me ne mbia jame fe vʼane mboone bemviʼi, a nlañgane e melo été fe vʼane mboone ngbwee. Amu ô beneya nkobô Nti. Nye fe a beneya wo, ô nji fe bo njô bôt.
Eyoñe te Saül a nga jô Samuel na: Me boya abé , amu me tyameya abendé Nti a mejô môé mebien; me nga ko bôte woñ a vôʼôlô tyiñe jap. 
Eyoñe ji, ma yeʼelane wo na ô jamé abé dam, bia wo zaʼa bi ke nsamba wua a ma ye kute meboñe si e mise me Nti. 
Samuel a nga yalane Saül na: Bia wo bia ye bo te nsamba wua; amu ô wuaya nkobô Nti fé, a Nti fe a beneya wo, nalé wo ye bo te beta bo njô bôte ya Israél. 
Eyoñe Samuel a lume Saül mvuse na a ke, nde Saül a bi nye ézingi si, je ve nyaé. 
Nde Samuel a nga jô nye na: Nti a nyab éjôé yʼIsraél den a vaa wo je, a a ve je wua ya bôt ba dañe wo bebé, nyô a ne mvoʼé a dañe wo. 
Nyô a ne ngule Israél, a ne te laa minsos nge jôban, amu a nji bo abé ! 
Saül nye na: Me boya abé , éyoñe ji ma yeʼelane wo na: Vaʼa ma duma e mise bemvendé yʼayoñe dam a e mise mʼIsraél; zaʼa e nsamba wom, a ma ye kute meboñe si e mise me Nti, e Zambe wôé. 
Ane Samuel a nga bulan a tôñe Saül a Saül a ga kute meboñe si e mise me Nti. 
Wôna Samuel a nga jô na: Zaʼane ma Agag, njô bôta Beamalésite. Nde Agag a nga subu be nye a mevaʼa mese a jôʼô émiene na: E ne foʼo na éyôé yʼawu é kôlôya be ma. 
Samuel a nga jô na: Avale nkpwaté mekône wôé ô nga wôé binga bone bap, avale te nyua, e binga été, a ye dimili e monafame wé. Nalé Samuel a nga ba Agag mefus e mise me Nti, e Gilgal.
Ane Samuel a nga bulane Rama, Saül kik a bete e nda jé, e Gibéa Saül. 
Samuel a nji beta ke yene Saül akekui môs a nga wu; amu Samuel a nga dañe wôʼôlun ajô Saül, amu Nti a nga jôbane na a nga telé Saül njô bôte yʼIsraél.
Ane Nti a nga jô Samuel na: Wo ye yône Saül nté mbé ? Ma me beneya nye na a bo te beta jôô Israél. Jaléʼé nlaʼa mbone wôé a ke! Ma lôme wo e be Izayi, e Bétléhém, amu me yeneya njô bôte wom e bobefame bé été. 
Ane Samuel a nga jô na: Ma ye ke aya? Eyoñe Saül a ye wôʼô de a ye wôé ma. Nde Nti a nga jô na: Wo ye kee ngal éjakas a jô na: Ma zu ve Nti étyiʼa. 
Wo ye loone Izayi éyoñe ya ntyiʼan; mamien ma ye kate wo jam wo yiane bo, a wo ye woʼo ma nyô ma ye liti wo mbon.
Ane Samuel a nga bo e jame Nti a nga jô, nde a nga ke Bétléhém. Ane bemvendé ya tison be nga zu tôbane nye be fôʼôbaʼan a jô na: Ye nsoone wôé wo kate jam éziñ ya mevak? 
A nga yalane na: Yaa! Ma zu ve Nti étyiʼa. Tunane miabebien a tôñe ma vôm ma ke ve étyiʼa. A nga bo fe na Izayi a bobefame bé be tuneban a a nga loone be e vôm a nga ve étyiʼa.
Eyoñe be nga suan, Samuel a nga simesan éyoñ a yeneya Eliab na: Ma buni foʼo na nyôô Nti a ne ñwoʼone mbon nye a tele nye ôsu nyô. 
Ve Nti a nga jô Samuel na: Te fombô avale wo yene nye atan, ayabe nté dé, amu me beneya nye. Amu é nji ke bo ajô ya jôme bôt ba yen amu bôt ba fombô jôm avale ja yené atan ve Nti a fombô nlem . 
Ane Izayi a nga loon Abinadab a lôte nye e mise me Samuel. Samuel nye na: Nyôna fe Nti a nji tobe nye. 
Ane Izayi a nga lôte Samma, Samuel a nga jô na: Nyôna fe Nti a nji tobe nye. 
Nalé Izayi a nga bo na bobefame bé zamgbwa be lôt e mise me Samuel, nde Samuel a nga jô Izayi na: Nti a nji ke tobe môt éziñ yʼété.
Eyoñe te Samuel a nga sili Izayi na: Ye ô nji bi bobefam befe? Izayi na: A liʼiya ve nyô a ne mongô, a ve biyem bidi. Nde Samuel a nga jô Izayi na: Lôme bôt be ke loone nye, amu bi se nguleya tabe si vʼakekui a soya va. 
Ane Izayi a nga lôme bôt be ke nyoñe nye. A mbe ôbe évele, a beʼe mbamba be mis a bili fe mbamba éyekaʼa. Eyoñe te Nti a nga jô Samuel na: Kôlôʼô si ô woʼo nye mbon, amu e nye le! 
Ane Samuel a nga nyoñe nlaʼa mbon a woʼo nye wô ézezañe bobenyañ. Nde Nsisime Nti ô nga bi David ataté môs ôte a ke ôsu. Ane Samuel a nga kôlô a ke e Rama.
Ane Nsisime Nti ô nga kôlô be Saül a mbia nsisim , a soʼo be Nti a nga jalé nye a woñ. 
Ane bebo bisaé be Saül be nga jô nye na: Tame yen, mbia nsisim , a soʼo be Zambe, a ndeñele wo. 
Ajô te a masa kobôʼô! Bebo bisaé bôé be ne émbôé. Ba ye jeñe môt a yeme bôme ndeñge; a ye bôme nye éyoñe mbia nsisim a so be Zambe a zuya be wo a wo ye bi mvolan. 
Ane Saül a nga yalane bebo bisaé bé na: Jeñane ñhe ma môt a yeme bôme ndeñge mvaé a zuu ma nye.
Ane wua ya bisoé bebo bisaé a nga kobô na: Me nga yene mona Izayi e Bétléhém, a yeme bôme ndeñge; a ne fe ôdidiʼi mben, môta mewosan, keʼete a abeñe môt, a Nti a too be nye. 
Ane Saül a nga lôme bôt e be Izayi be kate nye na: Lôme ma mone wôé David, nyô a baʼale mintômba. 
Nde Izayi a nga nyoñ éjakase jé, a beté bidi été yôp, a nyoñe fe ndeʼe woon a étoñ ékela, a lôme ñhe David mone wé a ke ve bie Saül. 
Ane David a nga kui a tebe e mise me Saül, nde Saül a nga dañe nyeʼe nye, a bo nye mbeʼe mengale wé. 
Ane Saül a nga lôm be kate Izayi na: Ma yeʼelane wo na ô jôʼé ma David, amu me yeneya nye mvaé. 
Eyoñ ése e nsisim wo so be Zambe ô nga bi Saül, David a nga nyoñe ndeñge a bôme nye, éyoñe te nje Saül a nga vebe mvoʼé a bo fe ôbe mvoʼé , a éyoñe te mbia nsisim a nga kôlô be nye.
Ane Befilisteñ be nga sulan minkane bita miap asu mewosan. Be nga sulan e Sôkô a ne Yuda; be nga vule minkan e zañe Sôkô, Azéka a Eféze Damim. 
Ane Saül a bôte ya Israél be nga sulan a vule minkan e mbiʼili Ela a be nga taʼa minnoñ mewosan asu ya lumane Befilisteñ. 
Befilisteñ be nga tele e nkô mfaʼa wua, a Israél a nga tele e nkô e mfaʼa mbok mbiʼili ô too be zañ. 
Nde mbii ntum a nga so minkane Befilisteñ a subu e zañe minsamba mewosan mibaé. A nté bebé méta éla. 
A nga beʼe ékôngô mvot e nlô a beʼe fe ébene bibas é too adit kili mewôm mesaman. 
A nga beʼe besitoʼo be mvote mebo a ayab akoñe mvot é yengane nye étuu ane doé mon. 
Ntyen akoñe wé ô mbe étua anen njiñelete ane nka minsini a tiñe biyé, a nsoñ akoñ étyé ô too adit kili zamgbwa. Mbeʼe ében a nga tele nyʼôsu. 
Ane a nga tebe a kobô minsamba mewosan yʼIsraél tyiñe yôbe na: Amu jé mia taʼa minnoñ mewosan? Ye sa ma me ne mone Filisteñ, wôna mia, ye mi nji bo alo Saül? Tobane môt a sis a wosane ma. 
Nge a ne wosane ma a wôé ma, bia ye bo alo denan; ve nge me dañe nye a wôé nye, mia ye bo alo dangan a saane bia. 
Mone Filisteñ a nga beta jô na: Ma soñe minsamba mewosan yʼIsraél den! Vaʼane ma môt, bia nye bia ye wosan. 
Saül a Israél ase be nga wôʼô mejô me mone Filisteñ ate, nde be nga fôʼôban a woñ ô nga bi be.
Ve David a mbe mona monʼEfratieñ e Bétléhém ya Yuda, jôé na Izayi, nyô a nga bili bone muam, a nye ate, melu Saül, a mbe nnôm ayoñ Israél été. 
Mintôle mi bobefame mié mila mi nga ke bita a tôñe Saül. Biyôlé biabe bi: Eliab ntô, ébatan Abinadab, e mona lale Samma. 
David nye a mbe mesuʼulan; éyoñe mintôle mila mi nga ke e nsamba Saül, 
David a nga kôlô be Saül a bulane ke baʼale biyem bi ésaa wé e Bétléhém.
Mone Filisteñ a nga zu nalé mametyé a mamengôʼé. A nga yené nalé tañe melu mewôm menyin. 
Ane Izayi a nga jô mone wé David na: Nyoñe nkuta miñyañan minsoé mi ôwôndô mi a belet awôm, kele jiʼa ve bie bobenyoñ e minkan. 
Nyoñe fe befrômage awôme ba, wo ye ve be môt a jôô nkane bita bobenyoñ be né. Wo ye yemelan nge bobenyoñ be ne mvoʼé , éyoñ wo bulan, ô zaʼa ndem éziñ ja liti na mam mese me ne mvoʼé . 
Ba be Saül be né a bôte bese yʼIsraél e mbiʼili Ela a ba wosane Befilisteñ.
David a nga kôlô si ndibe tyé. Ane a nga kee biyeme mbaʼale, a nyoñe mbeʼe wé a ke avalʼIsayi a nga bendé. Eyoñ a nga kui minkan, bezimbi be kuik atan a taʼa minsamba mewosan be yôtaʼan bifia ya bita. 
Ane Israél ba Befilisteñ be nga tebe minnoñ asu mewosan, nsamba ôse e ngame jé. 
Ane David a nga suu mimbeʼe mié, a kalane mie e mo me mbaʼale mimbeʼe a mate ke tebe e mfaʼa minnoñ mi mbe. Eyoñ a kuiya, a nga jiʼa batane bobenyañ. 
A ngenan a kobôʼô be, nde mbi ntume Befilisteñ a nga bet a too jôé na Gôliat, mone Filisteñ ya Gat. A nga beta taté minkobô avale da, nde David a nga wôʼô mie. 
Eyoñ be nga yene môt ate, bôte bese yʼIsraél be nga tube nye a beta woñ a nga bi be. 
Môt ase a nga jô nye na: Ye mi yeneya môt ate a betek? A bete na a soñ Israél! Môt a ye wôé nye, njô bôt a ye ve nye abui akum, a ye ve nye ngo jé, a kôté ndaa ésaa Israél été.
Nde David a nga a nga jô bôt ba be be be nga too na: Ba ye bo môt a ye wôé mone Filisteñ nyô aya a za a ye vaa Israél ôsone nyô? Mone Filisteñ nyô a ne za, môt a ne te ntyiʼiban atyele nyô, ane a soñe minsamba mewosan mi Zambe a vee? 
Ane bôt, be baʼalaʼan bifia avale da, be nga jô nye na: Avale di nde ba ye bo môt a ye wôé nye. 
Eyoñ Eliab, ntôle monyañ ô nga wôk ane a kobô bôte bete, a nga yaa David. Ane a nga jô na: Amu jé wo te zu, a za wo te liʼi a baʼaleʼe mone mbame mintômba ate e nkôte si? Ma yem bimañ biôé a nkpwala ya nleme wôé. Wo te zu na ô yene mewosan. 
David a nga yalane nye na: Me boya jé a kui éyoñe ji? Tame ñhe yene ma ajô! 
Anʼa nga lume nye mvus a kobô môte mfe a sili nye avale minsili da. A bôt be nga yalane nye ane éyoñ ôsu.
Eyoñe bôt be nga wôʼô nkobô David, nde be nga ke kate wô Saül; ane Saül a nga jô na be ke nyoñe nye. 
David a nga jô Saül na: Môt éziñ a boʼo te bili atek amu mone Filisteñ nyô! Mbo ésaé wôé a ye ke wosane nye. 
Nde Saül a nga jô David na: Ô se nguleya wosane mone Filisteñ ate, amu ô ngenan ve ésoé ndôman, ve nye a ne môta mewosan aso abialé dé. 
David a nga jô Saül na: Mbo ésaé wôé a mbe a vaʼa mbam biyem ésaa bidi. Eyoñe ngbwengbwem nge étoumba, tite jia yʼété é nga so a bi tite jia ya mbam biyem, 
me nga tôñe je, a bibi je a vaa je éyeme te anyu. Nge é nga tebe a bo ma ayok, me nga bi je e mimvote ya éyeze, a bibi je, a wôé je. 
Avale te fe da ye kui e be mone Filisteñ, môt a ne te ntyiʼiban atyel ate, da ye kui be nye avalʼane tite jia yʼété, amu a soñeya minsamba mi Zambe a vee. 
David a nga beta jô na: Nti, nyô a nga kôté ma e biaé bi ngbwengbwem a mekule mʼétoumba, a ye fe nyii ma e wo mone Filisteñ ate. Ane Saül a nga jô David na: Nti a tabeʼe be wo.
Saül a nga jalé David mengômesane mé émien: a nga jalé nye ékôngô mvote nlô, a jalé fe nye ében. 
Ane David a nga jaé nkpwaté mekône e mengômesane mé yôp. Ndʼa nga taté na a wulu amu valé a ngenan te veʼele bie. David a nga jô Saül na: Me nji bo nguleya wulu me beʼe biôme bina bise, amu me ngenan te tame veʼele bie: nde David a nga mane soté bise 
a nyoñe ntume wé mo, a tobe fe akôkone mekoʼo metane ya ôtôñ a futi de e mone mfeʼe mbaʼale mintômba wé a e mfeʼe wé. Eyoñe te a nga subu ôsu ya wosane mone Filisteñ, a bili toloo mo.
Eyoñe te mone Filisteñ a nga zu a subu David bebé môt a nga beʼe nyʼében a kele nye ôsu. 
Ane mone Filisteñ a nga fombô, a éyoñ a nga yene David, a nga biasé nye a lôô nye vʼésoé ndôman é too sôn a abeñ ya yen. 
Nde mone Filisteñ a nga jô David na: Ye me ne mvu, ane wo zu wosane ma a mintum? A éyoñ a maneya yoʼé nye a kalaʼan bezambe bé, 
a nga beta jô na: Subuʼu me né, a ma ye ve anone ya Yôp a betite ya fé minsône miôé. 
David nye kik a nga jô mone Filisteñ na: Wo wo zu wosane ma a nkpwaté mekôn, mon akoñ a ngambʼakoñ; ve ma ma zu wosane wo a jôé Nti ya minsamba mewosan, e Zamba minsamba yʼIsraél e mie ô maneya soñ. 
Den Nti a ye ve wo e mo mam, ma ye wôé wo a tyiʼi wo nlô, den ma ye ve mimbime ya Befilisteñ e be anone ya yôp a betite ya si a si ése ja ye yeme na Israél a bili Zambe. 
A ékôane bôte jina ése ja ye yeme na: Nti a nji nyii a nkpwaté mekôn ngʼakoñ amu mewosan me ne jôme Nti a a veya mia e mo mangan.
Nné ane mone Filisteñ a nga beta tebe a wulu na a zu tôbane David, nde David a nga jiʼa mate e nseñe bita a ke tôbane mone Filisteñ. 
Ane David a nga some wo e mfeʼe wé, a nyoñʼakoʼo da a wua de a toloo wé; a nga lume mone Filisteñ e mvom asu; a akok é nga nyii nye asu a ku asu e butu si. 
Nalé ate, ve a toloo a akok, David a nga dañe mone Filisteñ ngu; ane a nga wôé nye teke nkpwaté mekône mo. 
Nde David a nga mate, a tebe bebé a mone Filisteñ ve nyoñ e nkpwaté mekône wé, a dutu wô abam, ve wôé nye a tyiʼi nye nlô. Eyoñe Befilisteñ be nga yene na e mbene wop ô wuya, nde be nga tup. 
Ane bôte yʼIsraél a Yuda be nga tebe, be nga yôtan a titane Befilisteñ a kui mefôla ya mbiʼili, a kui fe mimbé yʼEkroñ. Befilisteñ be nga balé bebé ya wu be nga ku mimbim e zene ya Sarayim a kui Gat a Ekroñ. 
Ane bone bʼIsraél be nga bulane mvus ntôñan be nga tôñe Befilisteñ a ayoʼo ése, a sa minkane miap. 
Ane David a nga nyoñe nlô mone Filisteñ a kee wô e Yérusalém, a futi mengale me mone Filisteñ ate e nda éndelé jé.
Eyoñe Saül a nga yen ane David a ke tôbane mone Filisteñ, a nga jô Abnér évete bita na: A Abnér, ndômane nyô é ne mona za? Abnér a nga yalane na: Ane ô vee, a njô bôt! Me nji nye yem. 
Nde njô bôt a nga jô Abnér na: Fase ñhe ô yem ndôman éte é ne mona za? 
Eyoñe David a bulan, valé a maneya wôé mone Filisteñ, Abnér a nga nyoñe nye a kee nye be Saül. David a nga bili e nlô mone Filisteñe mo. 
Nde Saül a nga sili nye na: A mone wom, ô ne mona za? David a nga yalane na: Me ne e mona mbo ésaé wôé Izayi ya Bétléhém.
Nné ane David a nga mane kobô Saül, Yônatan a nga kabetane David, a Yônatan a nga nyeʼe nye anʼémien. 
Môs ôte ôbien, Saül a nga bi David, teke beta jôʼé nye na a bulan e nda bʼésaa. 
Ane Yônatan a nga bo élat a David, amu a nga nyeʼe nye anʼémien. 
A nga vaa alôʼô a nga beʼe a ve de David, nalé fe mengômesane mé, a jaʼana nkpwaté mekône wé, élaé jé a e kandé jé. 
David a nga ke e vôm ase Saül a nga lôme nye a a nga bo mbamba ésaé vôm ase; Saül a nga telé nye évete ya bôte mewosan a bôte bese yʼayoñ be ga yene nye mvaé, toʼo na bebo bisaé be njô bôt.
E mebulane me nkane bita, valé David a maneya wôé Gôliat mone Filisteñ, binga ya bitisone bise yʼIsraél be nga zu tôbane njô bôte Saül, be yiʼa bia a be jemek a tyiñe mengom a bibômébômé bife, be beteʼe metyiñ a mevak. 
Binga ba be yalaʼane ba bevok be woék a jô na: Saül a wôéya betoyini bé, a David ki mewôm betoyini bé.
Nde beta ôlun a nga bi Saül na a nyoñe jame te mbia nyoñan. Ane a nga jô na: David nye ba ve toyini awôm, ve ma ba viane ve betoyini! Jôm é liʼiya nye vʼéjôé. 
Ataté môs ôte a ke ôsu, Saül a nga yene David mbia be mis.
Tyé kpwaa, nde mbia nsisim , a soʼo be Zambe, a nga bi Saül, nye ve taté na a tyibelan e zañe nda . David a bôme ndeñge ane môse mivok, a Saül ki a bili akoñe wo. 
Ane Saül a nga fôʼé akoñ a jôʼô na: Ma ye lume David a late nye e mfin, ve David a nga yeʼe nye biyoñ bibaé. 
Saül a nga ko David woñ amu Nti a nga too be David a too ke Saül ôyap. 
Ajô te Saül a nga vaa David bebé e vôm a nga too, a telé nye évete ya toyina bôt. David a mbe a kelek a soʼok, a too nlô ya bôt. 
E mam mese David a nga bo me nga wulu mvoʼé , a Nti a nga too be nye. 
Eyoñe Saül a yeneya na mam ma ke David mvoʼé éyoñ ése, a nga ko nye woñ; 
VʼIsraél ase a Yuda be nga nyeʼe David, amu a mbe évete jap meke a meso.
Ane Saül a nga jô David na: Ntôle ngone wome wu, Mérab, ma ye ve wo wô ô bo minga wôé, boʼo ma vʼésaé a éwôlô ése a bo ntebʼôsu ya mewosane Nti. Amu Saül a nga simesane na: Sake wo wom wo yiane wôé David, ve wo Befilisteñ. 
Nde David a nga yalane Saül na: Me ne za, a ényiñe jame ke jé a abume bôt ésaa wom ke jé Israél été, ane me ne nguleya bo nnômengona njô bôt? 
Eyoñe melu ya na Mérab, ngone Saül é vebane be David me nga kpwaan, nde be nge viane ve nye Adriél, ndômane ya Mehôla é luʼu nye.
Ve Mikal, ngone Saül, é nga nyeʼe David, nde be nga kate de Saül, nye ve yene nalé mvaé. 
Saül a nga jô e nlem éte na: Ma ye ve nye nye, éyoñe te a ye bo nye ôlam a éyoñe te Befilisteñ ba ye wôé nye, ajô te Saül a nga jô David éyoñe baa na: Wo ye bo nnômengone wome den.
Saül a ga bendé bebo bisaé bé na: Kobaʼan David ômômoʼo na: Tame yen njô bôt a bebo bisaé bé bese ba nyeʼe wo: ajô te boʼok nnômengona njô bôt éyoñe ji. 
Nde bebo bisaé be Saül be nga baʼalane mejô mete e melo me David, a David a nga yalane na: Ye é ne mone jam e mise menane na môt a bo nnômengona njô bôt? Ma me ne nzôzoé môt, me nji bo mfañe jôm. 
Ajô te bebo bisaé be Saül be nga kalane nye foé na: Avale di nde David a jô. 
Ane Saül a nga jô na: Avale di nde mia ye kobô David na: Njô bôt a nji yi nsuba; ve a kômbô bikôbe metyele Befilisteñ ntet, nalé a ye kuneban e be besiñe bé. Saül a nga bôndé feʼe na David a ku e mo Befilisteñ. 
Ane bebo bisaé be Saül be nga kate David mejô mete a David a nga yene jame te mvaé na a ye bo nnômengona njô bôt. Te na éyoñ é ne ntiñetan é kpwaan, 
David a nga kôlô si a ke baa be bôte bé a wôé befame ya Befilisteñ mintete mibaé. Eyoñe te a nga soo bikôbe metyele biap, a be nga ve bie njô bôt abim ébien a nga sili, nalé ate David a ye bo nnômengona njô bôt. Eyoñe te Saül a nga ve nye ngo jé.
Ane Saül a nga yene na Nti a ne be David. Mikal, ngone Saül a mbe a nyekeʼe David. 
Eyoñe te Saül a nga dañe dañe ko David woñ, a a nga bo nsiñe wé éyoñ ése. 
Bivete Befilisteñ bi mbe bi kuik e kpwatôla a éyoñ ése bia suan, David a nga wôé bôt abui a dañe bebo bisaé be Saül bese, a jôé dé e nga dañe wum.
Ane Saül a nga kobô mone wé Yônatan a bebo bisaé bé bese na be wôé David. Ve Yônatan, e mona Saül, a nga dañe nyeʼe David. 
Ajô te Yônatan a nga ke kate David na: Saül, ésaa wom a kômbô wôé wo. Nde ñhe tabeʼe ntyel a akiti mametyé, tabeʼe e vôm éziñ a sobô. 
Ma ye kui a tebe e fefel ésaa wom afub été e vôm ô né; ma ye kobô ésaa wom ajô dôé, ma ye yem aval a simesan a zu kate wo de. 
Ane Yônatan a nga kobô Saül ésaa wé mbamba nkobô ajô David a jôʼô na: Njô bôt a boʼo te bo abé e nyôle mbo ésaé wé David, amu a nji ke bo wo abé; a beta mimboone mié mi ne étua abeñ asu dôé. 
A nga yané ényiñe jé, a nga wôé mone Filisteñ a Nti a nga liti beta nkôtan asu Israél ase. Womien ô nga yene nye a vak. Amu jé ô ne nguleya bo abé a nkulane metyi me ne teke bijô? A amu jé wo ye wôé David te kʼétom? 
Nde Saül a nga vôʼôlô tyiñe Yônatan a kane ngana na: Ane Nti a vee! David aa ye ke wu. 
Ane Yônatan a nga loone David a kate nye mejô mete mese; ndʼa nga kee nye be Saül a beta tabe be nye avalʼanʼéyoñ ôsu.
Bita bi ngenan bi kelek ôsu, nde David a nga ke wosane Befilisteñ; ane be nga dimili bôt abui a tube nye; 
ve mbia nsisim , a soʼo be Nti, a nga zu be Saül valé a too e nda jé, akoñe ki é too nye wo. David a mbe a bôme ndeñge. 
Saül a nga kômbô lume nye akoñe te a late nye mfin. Ve David a nga yek, akoñ ve viane ke vii e mfin. Ane David a nga mate a tup a alu.
Nde Saül a nga lôme bôt e ndaa David be fombô nye a wôé nye mametyé. Ve Mikal, e minga David a nga zu kate nye de a jôʼô na: Nge wo bo te tub alu di, a akiti wo ye wu. 
Ane a nga suu nye si e vundu: nde David a nga ke a mate. Avale te nde a nga tup. 
Eyoñe te Mikal a nga nyoñe ngunemelan ba loone térafim a bôé je énoñ; wôna a nga bôé fe ékôb ékela abôlaʼa nlô dé a vule de e ngômesan éziñ été. 
Eyoñe Saül a nga lôme bôt be ke nyoñe David nde Mikal a nga jô na: A kon. 
Saül a nga beta bulane be na be ke yene David a mis, éyoñe te fe a nga jô be na: Zaʼane ma nye énoñe jé yôb na a wu. 
Nde minlôman mi nga bulan a koé na térafim a bôô énoñ a ékôb ékela é too abôlaʼa nlô. 
Ane Saül a nga jô Mikal na: Amu jé wo te belan e feʼe menduʼane nyô e mfaʼa wom? A amu jé wo te jôʼé nsiñe wom a ke a tup? Mikal a nga yalane na: A te jô me na: Jôkéʼé ma me ke, nalé momo wôna ma ye wôé wo!
Avale di nde David a nga mate a tup. Ane a nga ke be Samuel e Rama a kate nye mam mese Saül a nga bo nye. Nde baa Samuel be nga ke tabe Nayôt. 
Be nga kate Saül na: David a ne Nayôt e Rama. 
Nde Saül a nga lôme bôt be ke nyoñe David. Ane be nga yene nsamba bekulu mejô be kuluʼu mejô, Samuel a tele bʼôsu. Ane Nsisime Zambe ô nga zu e be minlômane mi Saül, nalé be fe be nga kulu mejô. 
Nde be nga ke kate de Saül, nye ve beta lôme bôte befe: ve be fe be nga taté na ba kulu mejô. Nde a lôme befe éyoñe lale ane balé bete fe be nga kulu mejô. 
Nde Saül émien a nga ke Rama. Eyoñ a kuiya e betʼanjeñ a ne e Séku, a nga sili na: Samuel a David be ne vé? Be nga yalane nye na: Be ne Nayôt e Rama. Nsisime Zambe ô nga bi fe nye; 
nde Saül a nga kee e dulu dé ôsu a kelek a kulu mejô akekui a nga suane Nayôt e Rama. 
Eyoñe te nye fe a nga vaa mengômesan a kulu mejô e mise me Samuel; ndʼa nga ku si sôsoé a tabe nalé ngume môs ôte ôse a ngum alu ôte ôse. Amu ajô te ba sili na: Ye Saül fe a ntoo nkulu mejô?
Eyoñe te David a nga mate a kôlô Nayôt ya Rama. Ane a nga ke koone Yônatan a jô nye na: Me nga bo jé? Me nga kobe vé? Me nga bo ésoo za abéé ane a jeñ ényiñe jam? 
Nde Yônatan a nga yalane nye na: Teke bebé! Woo ye ke wu. Esaa wom a ne teke bo jam éziñ, toʼo di é nʼanen nge tyôtyoé, te taté kate ma de; amu jé ésaa wom a ne nguleya solé ma dili te? Jôm é nji ke bo nalé. 
David a nga beta kane ngana na: Ésoo a tuʼa yeme na wo yene ma mvaé, ajô te a ne nguleya jô na: Yônatan a boʼo te yem e jame di, njuʼu ô za bo nye nlem . Vʼane é ne bebela na Nti a vee a na wo fe ô vee, e zañe bia awu é ne ve adaa abo da!
Nde Yônatan a nga jô David na: Ma ye bo wo e jam wo kômbô. 
David a nga yalane nye na: Mfefé ngon wo téé a akiti, a ma yiane tabe na bia njô bôt bi di; jôkéʼé ma me ke a ma ye tabe afan a kui e mamengôʼé ya môse lale. 
Nge ésoo a tyelé nleme yôp ajô dam a yemete na a yene ma, wo ye jô na: David a nga tuʼa yeʼelane ma na: Me suu nye a jiʼa ke e Bétléhém, tisone jé, amu bôte bese ya nda bôte jé ba yiane ve étyiʼa ya mbu ôse. 
Nge a jô na: Mvoʼé! Yeme na mvoʼé é ne be mbo ésaé wôé; ve nge ayaa da bi nye, yeme na bidim bi bili mbo ésaé wôé. 
Ajô te litiʼi e mbo ésaé wôé mvam , amu ô nga nyiñeli mia e mbo ésaé wôé élate Nti été. A nge ékob éziñ é ne be ma womien wôé ma, amu na da volô jé na ô kee ma a kui e bʼésoo?
Ane Yônatan a nga jô nye na: Vaʼa ôsimesane te be wo na ma yem abé ésaa wom a tyiʼiya na a bo wo teke kate wo de!
David a nga sili Yônatan na: Za a ye kate ma éyalan nge ésoo a ye yalane wo a ayaa ése? 
Yônatan a nga jô David na: Zaʼa bi ke afan. Nde bebaane bese be nga ke afan. 
Wôna Yônatan a nga jô David na: A jôé Nti, e Zamba Israél! Ma ye tyaʼa ésaa wom ônyu avel abum a akiti nge ôjan, avalʼéyoñe di. Nge a nji bi mbia nlem mfaʼa David, a ma bo te lôme môt a kate wo foé, 
wôna Nti a boʼo Yônatan e jame di a beté fe di. Ve nge ésaa wom a yene mvaé ya bo wo abé , ma ye fe kate wo a suu wo ô ke, éyoñe te wo ye ke mvoʼé a Nti a ye tabe be wo, avale a nga tabe bʼésaa wom! 
Nge ma ke ôsu a nyiñ, wo ye liti ma mvame Nti a ma ye bo te wu. 
Wo ye bo te vaa e mvame jôé e nda bôte jam, toʼo na éyoñe Nti a ye vaa besiñe be David e si nyô. 
Amu Yônatan a maneya bo élat a nda bôte David! A Nti a kune David e nyôle besiñe béé. 
Nalé Yônatan a nga beta kane David ngana a jôé ya nyeʼan a nga bili e mfaʼa wé, amu a nga nyeʼe nye avalʼanʼémien.
Ane Yônatan a nga jô nye na: Mfefé ngon ô ne a akiti; ba ye tyelé nleme yôp ajô dôé amu éto jôé ja ye bo teke môt. 
E môse lale, wo ye sis ôbe si na ô kui e vôm ô nga sobô môs ajô e nga bo, a wo ye tabe bebé akoʼo Ezél. 
Ma ye wua mekoñ mʼélaé melaa e mfaʼa akoʼo te e né, avalʼane nge ma sôñe jôm éziñ. 
Eyoñe te ma ye lôme mongô a jô nye na: Kele jeñe mekoñ. Nge ma jô nye na: Tame yen mekoñ me nji bo wo ôyap, nyoñe me! A ntoo ve zu éyoñe te amu ô ne tabe mvoʼé , jam éziñe ya jô é ne momo. Nti Emien a vee! 
Ve nge ma jô mongô na: Ô lôô mekoñ me ne wo ôyap! A ntoo ñhe ve ke, amu Nti a bo wo na ô ke. 
Ve mfaʼa élate ya amvôé bia wo bi nga bo, Nti Emien a ye bo na bi baʼale de éyoñ ése.
Ane David a nga sobô afan. E mbe éyoñ ya mfefé ngon, a njô bôt a nga tabe tawôlô na a di. 
Njô bôt a nga tabe éto jé é yeʼe mfin ane nalé a wôʼô tame zuu a bo. Yônatan a nga tebe tetele a Abnér a nga tabe e fefele Saül; ve éto David é mbe zesé. 
Ve Saül a nji ke jô jam môs ôte; amu a nga jô na: Nalé a boban atemetem, éyoñ éziñe na a nji bo mfuban a ma buni foʼo na a nji ke bo mfuban . 
Mametyé ya môse baa ya mfefé ngon, éto David é nga beta liʼi zesé. Nde Saül a nga jô mone wé Yônatan na: Amu jé mona Izayi a nji zu e ndian toʼo angôʼé toʼo den? 
Ane Yônatan a nga yalane Saül na: David a nga tuʼa yeʼelane ma na me suu nye a ke e Bétléhém. 
A nga jô na: Jôkéʼé ma me ke, ma yeʼelane wo, amu bi bili mveane ya nda bôt e tison, a mojañ a te bañete ma été; ajô te nge me yeneya mvam e mise môé, vaʼa ma nguleya tube na me yene bobejañ. Amu ajô te nde a nji zu e tawôlô njô bôt. 
Eyoñe te njô bôt a nga yaa Yônatan a jô nye na: A mon a ne njañane fé a melo, ye me nji yeme na ô keya e ngame mona Izayi, ye jame te é nji bo ôsone wôé a ôsone nyua? 
Amu nté ôse mona Izayi a vee éfuse si ji, teke mvoʼé éziñ ja ye bo toʼo asu dôé, toʼo asu éjôé jôé; ajô te lômôk be ke jeñe nye éyoñe ji, zaʼa me nye, amu a yian awu. 
Ane Yônatan a nga yalan ésaa wé Saül na: Amu jé a yiane wu? A te bo jé? 
Eyoñe te Saül a nga samese akoñe na a lume nye. Ane a nga yeme na ésaa a tyiʼiya ngume ntyiʼane na a wôé David. 
Eyoñe te a nga kôlô tawôlô a wôʼô mbia ôlun, teke fe tabe ndian e môse baa ya mfefé ngon; amu a nga wôʼô njuʼu nlem amu ajô David a amu ésaa a nga taa nye.
Tyé kpwaa, Yônatan a nga ke afan, asu ndôbaʼan baa David, baa mone mongô be nga ke. 
Ane a nga jô nye na: Mateʼe mbile ya ke jeñ mekoñ mʼélaé ma ye wua. Nde mongô a nga mate, a Yônatan a nga wua akoñ élaé de ve lôte mongô. 
Eyoñe mongô a nga kui e vôm akoñ élaé Yôtan a nga wua é mbe, nde Yônatan a nga yôtane nye mvuse na: Ye akoñ é nji bo wo ôyap? 
Eyoñe te a nga beta yôtane nye na: Avô boʼo avô, te tebe! Nde mongô Yônatan a nga toʼé mekoñ a bulan e be masa wé. 
Mongô a nji ke yeme jôm; Yônatan baa David étam be nga yem. 
Ane Yônatan a nga kee mongô baa nye be mbe mengale mé a jô nye na: Kelek a naane me e tison. 
Eyoñe mongô a keya, David a nga kôlô si mfaʼa ya nké a ku asu é butu si, a kute meboñe si biyoñ bilaa. Eyoñe te bemvôé bete bebaé be nga wuban a yôn: a dañe dañ David. 
Nde Yônatan a nga jô David na: Kele mvoʼé amu bia bebaé bi maneya kane ngana a jôé Nti bi jôʼô na: Nti a tabeʼe e zañe jam a wo, e zañe mvoñe bôte jam a mvoñe bôte jôé!
Ane David a nga kôlô si a ke a Yônatan a nga bulan e tison.
Nde David a nga ke e Nôb, e be ntuni Ahimélék. Ane Ahimélék a nga zu tôbane nye a biyebe nlem a sili nye na: Amu jé mia môt éziñ mi nji bo nsamba? 
David a nga yalane nye na: Njô bôt a nga ve ma abendé: môte mfe éziñ a nji yiane yem e nlôman ma lôme wo. Ajô te nde bia be bemvôé bam bia yiane tôbane vôm éziñ. 
Eyoñe ji, jé ô bili me ne nguleya di? Vaʼa ma belet étan nge jôm éfe ô ne yen. 
Ntuni a nga jô nye na: Me nji bi zesé belet me bili va ve belet é nʼétyi. Ve me ne ve wo je, nge anaʼana, bemvôé bôé be ngenan te tabe a binga. 
Ane David a nga yalane nye na: Minga a ne bia étyi ya nnambe éyoñ ése bia ke bita. Nalé fe na éyoñe ma ke bita, mengale bemvôé bam ma teléban étyi; toʼo ke na dulu me tele yôbe di é nji bo di é nʼétyi, vʼé ne ntelan étyi den amu mengaa me ne ntelan étyi. 
Ane Ntuni a nga ve nye e belet é ne ntelan étyi, amu belet fe é nji bo ve nyô é nʼétyi, nje ba vaa asu Nti, a tyendé je a nyô é nʼayôñ e môs ba vaa nyôlé éte. 
Môs ôte ôbien, mbo ésaé Saül a mbe e ndaa Nti é nʼétyi asu ya bo jam éziñ ya nkañan. A mbe mon Edomite, jôé na Doég, mbaʼale mintômba Saül a nga dañ éwôlô, 
Ane David a nga jô Ahimélék na: Ye ô nji bi akoñ nge nkpwaté mekôn? Amu me nji ke nyoñ toʼo nkpwaté mekône wom toʼo mengale mam amu nlôman njô bôt ô mbe ngukuu! 
Nde ntuni a nga yalane na: Nkpwaté mekône Gôliat e mone Filisteñ ô nga wôé mbiʼili Ela ñwô ô ne va; ô ne mvulekan éndélé été e mvus éfôd; nge wo kômbô wô nyoñ, nyoñek, amu ôfe ô nji bo va. Ane David a nga jô na: Vaʼa ma wô, amu ôfe ô ne avale te ô nji ke bo.
Ane David a nga kôlô si a tube Saül môs ôte ôbien. Ndʼa nga kui be Akis, njô bôte ya Gat.
Ane bebo bisaé be Akis be nga jô nye na: Ye sa David nyô, njô bôte ya si? Ye sa nyô bôt a binga be nga yia bia a jem be jôʼô na: Saül a wôéya betoyini bé, David ki betoyini awôme bé.
Ane David a nga baʼale mejô mete nlem a dañe ko Akis, njô bôte ya Gat woñ. 
Nde a nga bo mam ane môt a ne te fek e mise Befilisteñ: a nga taté na a kobô joʼojoʼo nkobô e zañe jap, a kañe mendem e bivine mimbé a sôé menden e zele jé. 
Nde Akis a nga jô bebo bisaé bé na: Miabebien mi lôô na môte nyô a ne akut; amu jé mia zuu ma nye? 
Ane David a nga kôlô valé a ke sobô e mbas akoʼo ya Adulam. Ane bobenyañ a nda bôte jé ése be nga wôʼô jame te, nde be nga ke e vôm a nga too. 
Ba bese be nga too ôlun été, ba be nga bili memvôla, ba be nga vini mam mʼéziñ, be nga sulane be nye, nde a nga bo évete jap. Ba be mbe be nye be mbe bebé befam mintete minyin.
Akôlô ya valé, David a nga ke e Mispé si ya Môab. Ane a nga jô njô bôte ya Môabe na: Ma yeʼelane wo, kañeseʼe na ésaa wom a e nyia wom be zu bo mintabe be wo, akekui me yemeya e jame Zambe a ye bo ma. 
Nde a nga kee be e be njô bôte ya Môab, ane ba be be be nga tabe nté éyoñ ôse David a nga too asoé.
Nkulu mejô Gat a nga jô David na: Te tabe e vôm ô solô, kôlôʼô a bulan e si ya Yuda. Nde David a nga kôlô a kui afane Erét.
Ane Saül a nga nyoñe foé na bôt ba yeme jam éziñ ajô David a ajô bôt ba be nye be mbe nsamba. Njô bôt a mbe e Gibéa, a too nkôle yôp, éjijin élé tamarise si, a bili akoñ. Bebo bisaé bé bese be nga tele nye bebé, 
nde a nga jô be na: Vôʼôlaʼan a mvôʼô Bényamin! Ye mona Izayi a ye fe ve mia bese mefube bidi a mefube me ndiʼi woon? Ye a ye bo mia bese bivete ya toyini bôt a bi ya ntete feʼe ya wôé ma, 
a teke môt a kate ma ajô ya élate mone wom baa mona Izayi. Teke môte ya be mia a wôʼô ajô dam mintaé nge kate me na mone wom a teléya mbo ésaé wome na a wosane ma, nalé ate a ye lame ma melam avale a bo môse wu.
Doég e mone Edomite a mbe nlô ya bebo bisaé be Saül a nga yalane na: Me nga yene mona Izayi a zaʼak e Nob e be Ahimélék mona Ahitub. 
Ahimélék a nga sili Nti ajô dé, éyoñe te fe a nga ve nye bidi a e nkpwaté mekône Gôliat mone Filisteñ. 
Ane njô bôt a nga bañete Ahimélék ntuni , e mona Ahitub a nda bôte jé ése, betuni be mbe e Nob. Nde bese be nga ke be njô bôt. 
Njô bôt a nga jô na: Vôʼôlôʼô ñhe a mona Ahitub! Nde a nga yalane na: Ma nyô a masa! 
Saül a nga jô nye na: Amu jé ô nga bôndé feʼe ya wôé ma, wo a e mona Izayi? Amu jé ô nga ve nye bidi a nkpwaté mekôn? A sili nkômbane Nti ajô dé, nalé a ye tebe a wosane ma a lame ma melam avale a bo e môse wu? 
Ahimélék a nga yalane njô bôte na: Za ya bebo bisaé bôé bese a wulu ane da yian avalʼane David, e nnômengona njô bôt, wua ya nsamba bebôndé mefeʼe bôé a nyô a bili duma e nda jôé? 
Ye den nye ma te taté na ma sili nkômbane Zambe ajô dé? Jame te é ne ma ôyap! A njô bôt a boʼo te beté mbeʼe ya ajô te e bitule bi mbo ésaé wé, amu mbo ésaé wôé a nji yem ajô da ya mam mese ma, toʼo di é ne tyôtyoé nge di é nʼanen. 
Nde njô bôt a nga jô na: Wo ye wôéban, wo Ahimélék, womien a nda bôte jôé ése. 
Ane njô bôt a nga jô bôt ba baʼale nye na: Kôñelaʼan mi wôé betuni be Nti, amu be fe be nga volô David, be nga yeme na a tup teke kate ma. Ve bezimbi ba baʼale njô bôt be nji kombô same wo na be wôé betuni be Nti. 
Eyoñe te njô bôt a nga jô Doég na: Kôñelaʼan ô wôé betuni. Ane Doég mone Edomite a nga kôñelan, a e nye a nga wôé betuni; a nga wôé môs ôte befam mewôme muam a betan be beʼe éfumulu éfôd. 
Eyoñe te fe Saül a nga tyame Nob, tisone betuni, a meyo me nkpwaté mekôn; befam a binga, bongô a minkeñelé mi bon , benyak, bijakas a mintômba be nga wôéban a meyo me nkpwaté mekôn.
Ane mona Ahimélék wua a nga tup. A mbe jôé na Abiator, ndʼa nga mate a tôñe David. 
Ane Abiatar a nga kate David na Saül a maneya wôé betuni be Nti. 
Nde David a nga jô Abiatar na: Me nga tuʼa yeme môs ôte ôbiene na, amu Doég mone Edomite a ne valé, a se nguleya bo te kate Saül foé. Ajô te ma me ne tine yʼawu bôte bese ya nda bôte jôé.  
Bia wo e tabeʼe, te ko woñ, amu môt a jeñ ényiñe jam a jeñe fe ényiñe jôé; wo ye tabe mvoʼé e fefele jam.
Be nga kate Saül jame te na: Befilisteñ be kuiya Kéla bita a mane ndamane mefup. 
Nde David a nga yemelan e nkômbane Nti a jôʼô na: Ye ma ye ke a dañe Befilisteñ bete? Nti a nga yalane nye na: Kelek, wo ye dañe Befilisteñ a nyii Kéla. 
Ve bôte be David be nga jô nye na: Bia ko woñ e Yuda émien été va, kôfé woñ wo ye bo nge bia ke e Kéla a wosane minsamba Befilisteñ? 
Ane David a nga beta yemelan nkômbane Nti a Nti a nga yalane nye na: Kôlôʼô si, ô siliki e Kéla amu ma ve Befilisteñ e mo môé. 
Ajô te nde David ba be bôte bete be nga ke e Kéla. A nga jimbi Befilisteñ a mane kee mimbame miap, a dañe be beta ndañan. Nalé David a nga nyii bôte ya Kéla. 
Eyoñe Abiatar, e mona Ahimélék, a nga tup a ke koone David e Kéla, a nga ke a bili éfôd e mo.
Be nga kate Saül na: David a ne e Kéla. Nde Saül a nga jô na: Zambe a ve nye e mo mam, amu a zuya fet émien e tison é bili mimbé a mengôñ. 
Ane Saül a nga bo bôte bese na be ke Kéla a wosane David a e bôte bé. 
Ane David a nga yem abé Saül a nga kômesane nye, nde a nga jô ntuni Abiatar na: Zaʼa éfôd! 
David na: A Nti, e Zambe Israél, mbo ésaé wôé a nyoñeya foé na: Saül a kômbô zu e Kéla a tyame tison éte amu ajô dam. 
Ye bejôô ya tisone Kéla ba ye kalane ma e mo mé? Ye Saül a ye zu avale mbo ésaé wôé a maneya wôk? A Nti, e Zambe Israél, tame njaʼa liti de e mbo ésaé wôé! Ane Nti a nga yalane na: A ye zu. 
David a nga beta jô na: Ye bejô bôte ya Kéla ba ye kuane ma e mo me Saül, mamien a e bôte bam? Nde Nti a nga yalane na: Ba ye kuane wo. 
Eyoñe te David a nga kôlô si ba be bôte bé bebé mintete misaman, be nga kôlô Kéla a ke e vôm be mbe nguleya ke. Ane be nga kate Saül foé na David a tubeya Kéla, nde Saül a nga bo teke beta ke.
David a nga nyiñ e nkôte si a too mevôm me ne ayaé ya kui; a nga nyiñe nkô, e nkôte si ya Zaf. Saül a nga ke ôsu a jeñe nye, ve Zambe a nji ve David e mo mé.
David a nga yene na Saül a jeñ ényiñe jé. David a mbe e nkôte si ya Sif, afan été. 
Eyoñe te nje Yônatan, e mona Saül, a nga ke be David afan été a ve nye ngule nleme be Zambe, 
Ane a nga jô nye na: Te ko woñ, amu wo Saül, ésaa wom, wo ye bo te nnambe wo. Wo ye bo njô bôte yʼIsraél, a ma ma ye bo baʼa wôé e fefele jôé; Saül, ésaa wom, a yeme fe nalé. 
Ajô te bese bebaane be nga bo élat e mise me Nti. David a nga liʼi afan été a Yônatan a nga bulan e jale dé.
Ane bôte ya Zif be nga ke be Saül e Gibéa a jô na: David a solô be bia e mevôm me nʼayaé ya kui, afan été, e nkôle Akila ô ne e Yismône nké.
Eyoñe ji, amu wo dañe kômbô sis, sisik a njô bôt! E mfaʼa wongan, bia ye ve nye e mo me njô bôt. 
Nde Saül a nga jô na: Nti a botaʼane mia amu ésemé mi bili mfaʼa wom! 
Ma yeʼelane mia na mi ke a beta fas. Kelan mia yembane bôt a yemelan e vôm a keya, nalé fe e môt a nga yene nye vôm ate, amu be kateya ma foé na a ne étua fek. 
Fasan a yemelan mevôm mese a ne nguleya sobô; éyoñe te mia ye beta zu be ma a koé na mi mbili bebela éziñ, éyoñe te bia be mia bia ye suʼulane ke. Nge nne a ne e si jangane va, wôna ma ye jeñe nye e zañe betoyini be bôt bese yʼIsraél. 
Ane be nga kôlô a ke Saül ôsu e Zif. David a e bôte bé be mbe nkôte si ya Maôn, e Arba, e Yimône nké.
Saül ba be bôte bé be nga ke ba jeñe David. Ane be nga kate de David, éyoñe te a nga kôlô a ke tabe e mbas akok e nkôte si ya Maôn. 
Saül a mbe mfaʼa nkôle wua, David ba be bôte bé mfaʼa nkôl mbok. David a mbe a wuluʼu avôl na a tube Saül. Ve Saül a bôte bé be nga bômane David a bôte bé na be bi be, 
Ve nlôman ô nga zu be Saül ô jôʼô na: Jikaʼa zu avôl amu Befilisteñ be kuiya kpwatôla e si jangan. 
Nde Saül a nga bulane mvus a jôʼé ntôñan a nga tôñe David asu ya ke tôbane Befilisteñ. Ajô te be nga yôlé vôm ate na: Sélaamal kôt.
Akôlô ya valé, David a nga ke e mevôme ya En-Gédi me nʼayaé ya kui a tabe wé. 
Eyoñe Saül a soya tôñe Befilisteñ, be nga kate nye foé na: David a ne e nkôte si ya En-Gédi. 
Nde Saül a nga nyoñe bôte mewosan be ne ntoban Israél ase été tañe toyini éla na be ke ba jeñe David a bôte bé a kui mfaʼa mimbase mekoʼo bikela mefan mi né. 
Ane a nga kui mfaʼa mebemba bikela a mintômba me ne bebé a zen . Beta mbas akok a mbe vôm ate. Nde Saül a nga nyiin été na a ke fé. Nde David a bôte bé be mbe be too e susuʼa mbas akok. 
Ane bôte be David be nga jô nye na: Ô lôô e môse Nti a jô wo na: Ma ma kalane nsiñe wôé e mo môé; boʼo nye avale womiene wo yene mvaé. David a nga kôlô si a tyiʼi afabaʼa ya alôʼô Saül a nga beʼe Ôteʼetek. 
Eyoñe nalé a maneya, David a nga wôʼô nlem ô kumetaʼan, amu a nga tyiʼi afabaʼa ya alôʼô Saül. 
Nde a nga jô bôte bé na: Nti a kamaʼane ma na me bo te bo tate wome jam é nʼabé, nyôô Nti a ne ñwoʼone mbon, me se nguleya same wo wom a nnambe nye! Amu a ne nyôa Nti a ne ñwoʼone mbon. 
Nkobô te ô nga bo David a telé bôte bé na be bo te bo Saül abé . Ane Saül a nga tebe tetele a kui atan a ke e dulu dé ôsu.
Mvus éte, David fe a nga kôlô si a kui e mbas akoʼo atan. A nga taté na a yôtan e mvuse Saül nye na: A njô bôt! E tate wom! Nde Saül a nga fombô mvuse jé; éyoñe te David a luu asu a kute meboñe si. 
David a nga jô Saül na: Amu jé wo vôʼôlô mejô bôte ba jô na: David a jeñe wo vʼabé? 
O lôô a mise môé mebiene na e môse wu Nti a te ve wo e mo mam mbas akoʼo été. Ba te jô me na me wôé wo; ve ma te nyii wo me jôʼô na: Me se nguleya same wo wom a nnambe tate wom, amu a ne Nyôa Nti a ne ñwoʼone mbon. 
Yenek, a ésaa wom, yene ñhe afabaʼa ya alôʼô dôé é ne wo wom été. Amu ma te tyiʼi afabaʼa ya alôʼô dôé, ve teke wôé wo, yemek a baʼale na nkpwala nge ayaa bi nji yené ntabane wom été, a na me nji ke bo wo abé éziñ. Ve wo wo tôñesan ényiñe jame na ô vaa ma je! 
Nti a ye tyiʼi ajô e zañe bia wo, a Nti a ye kune ma be wo; ve wo wom ôbien wo ye bo te tebe wo e ngame yat. 
Avale nnôme nkana wo jô na: Nkpwala wo so e be bôt be ne nkpwala . Jôme te nje wo wom woo ye ke bo wo abé . 
Ba ye yeme na njô bôte yʼIsraél a ke wosane za émien? Wo tôñesane za? Mbime mvu, zesé nyényé. 
Nti a ye liti Zôsôô; a ye tyiʼi ajô e zañe bia wo; a ye yen, a ye kaman ajô dam, a ye bo nkôté wom a ye kôté ma e wo wôé.
Eyoñe David a nga mane kobô Saül mejô mete, nde Saül a nga jô na: Ye tyiñe jôé le a mone wome David? Ane Saül a nga taté na a yi, 
Nde a nga jô David na: Ô ne zôsôô a dañ ma, amu wo te bulane ma mvaé, ve ma ma te bulane wo abé . 
Ô litiya e môse wu e mbamba môt ô né e mfaʼa wom, amu Nti a te kalane ma e mo môé, ve wo ô nji wôé ma. 
Nge môt a koon e nsiñe wé, ye a suu nye mvoʼé mvoʼé na a ke e dulu dé ôsu? Nti Emien a Yakaʼane wo amu jam wo te bo ma e môse wu! 
Eyoñe ji ma yeme na wo ye jôô, teke selan, a wo ye bi éjôé yʼIsraél nya mbiane mo. 
Eyoñe ji, kane me ngana, ô kalaʼane Nti na wo ye bo te jiane mvoñ bôte jam e mvuse jam, a na wo ye bo te jañele jôé dam e nda bôte jam été. 
Ane Samuel a nga wu. Nde Israél ase a nga sulan asu mame ya éjamembime jé, be nga jame nye e nda jé Rama. Eyoñe te nje David a nga kôlô si a ke e nkôte si ya Parañ.
Fam éziñ é nga too Maôn a bili mam e Karmel. E mbe éwôlô abui é bili mintômba toyini élaa a bikela toyini. E mbe e Karmel asu ya tyiʼi mintômba mié mimvot. 
Fam éte é mbe jôé na Nabal a e minga wé a mbe jôé na Abigayil; minga ate a mbe fek a étua abeñ, ve fam é mbe ayaé a abé e mimboone mié. A mbe môte ya mvoñe bôte Kaléb. 
David a nga wôʼôtan a too e nkôte si na Nabal a tyiʼi mintômba mié mimvot. 
Nde a nga lôme nye bendôman awôm a bebaé a jô be na: Kelan e Karmel. Mia ye kui be Nabal. Mia ye batane nye a jôé dam a kobô nye na: 
mvoʼé é boʼok asu ényiñe jôé, mvoʼé é boʼo fe a nda jôé a mvoʼé é tabeʼe be jôm ése é ne énjôé! 
Eyoñe ji me wôʼôya na ô bili betyeñe mintômba mimvot. Ve yeme na bia be bebaʼale mintômba bôé bi nga too; bi nji bo be jam ôsame; a be nji wôlé be jôm éziñ nté ôse be nga too e Karmel. 
Siliʼi de bendômane bôé, ba ye kate wo nalé. Ajô te bendôman bam be tame ñhe yene mvolan be wo, amu bia zu asu môs abôk. Nde ma yeʼelane wo na vaʼa njaʼa bebo bisaé bôé a mone wôé David jôme wo wôé ô bili.
Eyoñe bendôman be David be nga kui, be nga baʼalane Nabal mejô mete mese a jôé David. Nde be nga tabe bivô. 
Ane Nabal a nga yalane bebo bisaé be David na: Za a ne David, a za a ne mona Izayi? Den bebo bisaé abui ba tube bemasa bap; 
éyoñe te ba jô na me nyoñe belet jam, mendime mam a tite jam ma te tyiʼi mefus asu betyeñe mimvote mintômba bam, a ve bie bôt me ne te yeme vôm ba so?
Ane bendôman be David be nga bulan; mbulan be bulaneya a kui be David, nde be nga kate nye mejô mete mese. 
Nde David a nga jô bôte bé na: Môt ase ya be mia a ntoo ve jaé nkpwaté mekône wé angeteñ! A môt ase ya be be a nga jaé nkpwaté mekône wé angeteñ. David fe a nga jaé nkpwaté mekône wé, a bôt bebé mintete minyin be nga tôñe nye mvus. Mintete mibaé mi nga liʼi bebé vôm mimbeʼe mi mbe.
Ane wua ya bebo bisaé be Nabal a nga zu bôé Abigayil foé, e minga Nabal, a jôʼô na: Tame yen, David, a te lôme minlômane na mi batane masa wongan, ve a maneya yalane mie abé . 
A too ke na bôte bete be mbe étua mbamba be bôt mfaʼa wongan; be nji té bia ntañete éziñ, a be nji wôlé bia jôm éziñ, nté ôse bia be be bi nga wulu éyoñ bi mbe afan. 
Be nga lôñe bia nkaʼalé alu ba môs , nté ôse bia be be bi nga too bi vaʼa mintômba a bikela bidi. 
Eyoñe ji tame kañese a yene jam wo yiane bo, amu masa wongan a nda jé ése bia zu foʼo jañ, nye ki a ne teke nya jômô: teke na be ne kobô nye!
Nde Abigayil a nga jiʼa nyoñe belet mintete mibaé, mendeʼe me woon mebaé, ñyamane kabat étan, ñyañane fôn bikôkô bitan, minkôte bibuma bi ndiʼi woon bisañ ntet, a biwôlé bi fige mintete mibaé. Nde a nga beté biôm bite bise e bijakase yôp, 
a jô bendômane bé na: Kelan ôsu, ma zu mia mvus. A nji kate Nabal, nnôme wé jam éziñ. 
Eyoñ a beteya éjakase yôp, a nga siliki alumbu nkô, ateme na David ba be bôte bé fe be nga siliki nkô be zaʼa nye ôsu; be nga yiane tôbane zen . 
David a nga jô na: Me nga kop éyoñ me nga baʼale jôm ése môte nyô a bili e nkôte si; me nga kobe fe vôm be nji wôlé jôm éziñe ya biôm bise a bili; a bulaneya ma abé éjiane mvaé. 
Zambe a boʼo besiñe be David jame di, a beta fe beté dili, nge ma liʼi toʼo vʼôyôme môte ya bôte bese Nabal a bili ô vee a kui mametyé!
Eyoñ Abigayil a nga yene David, a nga sis éjakas avôl, ve ku a kute meboñ asu é butu si vôme David a nga tele. 
Wôna a nga ku David mebo a jô na: Me kobeya, a tate wom! Ve kañeseʼe na mbo ésaé wôé a ne minga a kobô melo môé me wôʼôk, vôʼôlôʼô nkobô mbo ésaé wôé a ne minga. 
E tate wom a boʼo te nyoñe naté môt ba loone Nabal ngap, amu a ne foʼo vʼavale jôé dé e né; a ne jôé na Nabal, a nji tuʼa bo ne vôs. Ve ma, mbo ésaé wôé a ne minga, me nji yene bendôman ô nga lôm. 
Eyoñ ji a tate wom, aval é ne bebela na Nti a vee a na womiene fe ô vee, Nti Emien nye a te kamane wo na ô bo te kulu metyi a kune womien a wo wôé. Besiñe bôé a ba bese ba jeñe tate wom abé be boʼok ane Nabal. 
Eyoñe ji, mvaka mbo ésaé wôé a ne minga a te soo je tate wom, be tame kabe je e be bendôman ba wulu nsamba tate wom. 
Ma yeʼelane wo na ô jamé ékobe mbo ésaé wôé a ne minga, amu Nti a ye foʼo bo tate wome na a bi nda bôt é ne te kʼafôʼé, amu tate wom a ne e ngame mewosan me Nti. Ajô te be boʼo te koon abé be wo éyoñ éziñ! 
Nge môt a kôlô si a tôñe wo a kômbô wôé wo, ba ye baʼale nsisime tate wom e zañe bevevee be too fefele Nti, e Zambe wôé, vʼa ye wua nsisime ya besiñe bôé ôyap avalʼane toloo. 
Eyoñe Nti a ye bo tate wom mvaé ése a nga kaʼa wo, a telé wo évete yʼIsraél, 
tate wom a ye bo te mejôbaʼan nge tyelé nleme yôp amu nkulane metyi ô ne te mfi a amu nkunan ya kun émien. Eyoñe Nti a ye bo tate wome mvaé, wo ye simesane mbo ésaé wôé a ne minga.
Ane David a nga jô Abigayil na: Ébotan a Nti, e Zamba Israél, Nyô a te lôme wo môse wu na ô zu tôbane ma! 
Ebotan amu mbamba mfasane mame wôé, ébotan a wo wo te kamane ma e môse wuna na me bo te kulu metyi a kune mamien. 
Ve Nti, e Zambe Israél a Vee! Nye a te kamane ma na me bo te bo wo mbia jam. Nge ô nji jiʼa zu ôsu viam, ataté éyoñ ji a kui éfufube ya mametyé, teke ôyôme môte ya bôte Nabal a te ye liʼi a vee. 
Nde David a nga nyoñ e mo mʼAbigayil biôm bise a nga soo nye bie a jô nye na: Kele nda jôé mvoʼé; ô lôô me wôʼôya tyiñe jôé ma te fe nyoñe wo mvoʼé .
Eyoñ Abigayil a nga kui be Nabal, a nga koon a boʼo dina e nda jé ane dina njô bôt; a mbe mevak a sulé ane mvôfôm. Abigayil a nji kañete nye jôm, akekui éfufube ya mametyé. 
Ve mametyé, sulé Nabal é nga man, éyoñe te ñhe ngale wé a nga kañete nye jam ése é nga lôt; nde jame te é nga jimbi nye nlem a ntoo foʼo vʼane akok. 
Bebé melu awôm me lôteya, ane Nti a nga bibi Nabal, ndʼa nga wu.
Eyoñe David a nga wôʼô na Nabal a wuya, a nga jô na: Nti a boʼo ébotan, Nyô a maneya kaman ajô dam ôsone jame ya Nabal a nga bo ma, nye fe a maneya kamane mbo ésaé wé na a bo te Kulu metyi! Nti a boya na abé Nabal é ku émien e nlô yôp. Eyoñe te David a nga lôm Abigayil tyiñe na a kômbô na a bo minga wé.
Eyoñe te bebo bisaé be David be nga kui be Abigayil e Karmel a kobô nye na: David a te lôme bia be wo na bi nyoñe wo ô bo minga wé. 
Ane a nga kôlô si, a vitibi asu é butu si a jô na: Ô lôô mbo ésaé wôé a ne minga a ye bo ôlo asu ya sôbe mebo bebo bisaé be tate wom. 
Eyoñe te Abigayil a nga jiʼa beta kôlô si, ve bet éjakase yôp, bengo be binga betan e nsamba wé, ane a nga tôñe minlôman mi David a a nga bo e minga wé.
David a nga nyoñe fe Ahinôan ya Yizré a bese bebaane be nga bo binga bé. 
Ve Saül a nga ve ngo jé Mikal, ngal David, e be Palti ya Galim, e mona Layis.
Ane bôte ya Zif be nga ke be Saül e Gibéa a jô nye na: David a solô e nkôle Akila, zôsôô a Yesimon. 
Ane Saül a nga kôlô si a ke e nkôte si ya Zif a bôte mewosan toyini be too ntoban Israél été, na ba ke jeñe David e nkôte si ya Zif. 
A nga vule minkan e nkôle Akila, zôsôô a Yesimon, e zene yôp. David a mbe a too melu mete e nkôte si; nde a yene na Saül a tôñe nye e nkôte si. 
Ane a nga lôme belooé a yeme nalé na Saül a soya. 
Eyoñe te David a nga kôlô a kui e vôm Saül a nga vule minkan. A nga yen e vôme Saül a bômbô, a Abnér, e mona Ner, évete ya nsamba mewosane wé. Saül a mbe a bômbôʼô ézezañe minkan, a bôt be nga bômane nye. 
Ane David a nga kobô Ahimélék, mone Kétieñ, a Abisayi, e mona Seruya, a monyañe Yôab na: Bia za bia ke minkan be Saül? Nde Abisayi a nga yalane na: Ma, bia wo bia ye ke. 
Ane David ba Abisayi be nga ke be bôt a alu; be nga koone na Saül a bôô si a too ôyo ézezañe minkan, akoñe dé é beme si abôlaʼa nlô dé. Abnér a bôt be nga bôô mbômaʼan a nye. 
Nde Abisayi a nga jô David na: Zambe a kalaneya wo e nsiñe wôé e mo môé den; jôkéʼé me lume nye akoñe dam a late nye a si éyoñe jia, teke baʼa éyoñe baa! 
Ve David a nga jô Abisayi na: Te wôé nye! Za a ne nguleya same wo wé te étom a nnambe nyôa Nti a ne ñwoʼone mbon? 
David a nga jô na: Ane Nti a vee! Nti étam nye a ye bibi nye: nge na môs awu wé wo kpwaan, nge na a wu e nseñe mewosan. 
Nti a kamaʼane ma na me same wo wom a nnambe nyôa Nti a ne ñwoʼone mbon! Nyoñe vʼakoñ é beme nye abôlaʼa nlô a ndeʼe mendim bi ke. 
Eyoñe te David a nga nyoñ akoñ a ndeʼe mendim bi mbe nye abôlaʼa nlô Saül, ane be nga ke. Môt éziñ a nji yene be, a môt éziñ a nji vee ôyo, amu bese be mbe ôyo. Bebela a ne na ôyo melom ô soʼo be Nti ô nga silane be be.
Ane David a nga ke éfase ya yat a tebe ôyap abôbône nkô; beta nkandan a mbe zañe jap. 
Nde David a nga yôtan tyiñ be bôt a be Abnér, e mona Ner na: Ye wo ye bo te yalan a Abnér: nde Abnér a nga yalane na: Ô ne za wo yôtane tyiñe e mfaʼa njô bôt a né? 
Ane David a nga jô Abnér na: Ye ô nji bo fam, a za mfe a ne ane wo Israél été? Vʼamu jé wo te bo te baʼale njô bôt, e masa wôé? Amu môt éziñ ya ayoñ a te zu na a wôé njô bôt, e masa wôé. 
Jam wo te bo le é nji bo mvaé. Ane Zambe a vee! Mia yian awu amu mi nji ke baʼale masa wônan, nyôa Nti a ne ñwoʼone mbon. Fombôʼô éyoñe ji e vôm akoñe njô bôt a ndeʼe mendim bia too nye abôlaʼa nlô bi né!
Nde Saül a nga yeme tyiñe David a jô na: Ye tyiñe jôé foʼo le, a mone wome David? David a nga yalane na: Tyiñe jame le, a njô bôt ésaa wom! 
A nga ke ôsu a jô na: Amu jé ésaa wom a tôñe mbo ésaé wé? Me nga bo jé a jé é nʼabé ntabane wom été? 
Ajô te njô bôt ésaa wom a tame jibi wôʼô nkobô mbo ésaé wé éyoñe ji; nge Nti nye a tindi wo na ô wosane ma, a Kañeseʼe nyoñe mvean; ve nge bôt mbe ba tindi wo, Nti a yokéʼé be amu ba titane ma môse wu na be vaa ma éliʼi Nti été, nalé a kômbô jô na ba titane ma me ke kañe bezambe befe! 
Ve metyi mam me boʼo te toé si e vôme Nti a ne momo! Amu njô bôte yʼIsraél a keya kpwatôla ya jeñe zesé mbembe asô, vʼane ba ke nsôm akpwal e minkô. 
Nde Saül a nga jô na: Me boya abé : bulaʼan a mone wome David, amu maa ye ke fe bo wo abé , amu e môse wu ényiñe jam ja te yené édima e mise môé. Me boya ane môt a ne te fek a évuse jam é ne anen. 
Ane David a nga yalane na: Akoñe njô bôte di; wua ya bendômane bôé a zaʼa de nyoñ. 
Nti a ye bulane môt ase avalʼane zôsôô wé a nyeʼane wé bi né; amu Nti a te ve wo e mo mame den, ve ma me nji kômbô same wo wom a nnambe Nyôô Nti a ne ñwoʼone mbon. 
A aval ényiñe jôé ja be beta tañ e mise mame den, avale te fe ényiñe jam ja ye bo beta tañ e mise me Nti a a ye kôté ma mfaʼa ya ôlun ôse. 
Ane Saül a nga jô David na: Ébotan a wo, a mone wome David! Abime mam wo ye bi, mese ma ye wulu mvoʼé ! Nde David a nga ke ôsu zene jé a Saül a nga bulane vôme wé.
Ane David a nga jô e nleme wé été na: Môs éziñ ma ye wu e mo me Saül; teke jam afe da dañe ma mvaé ve na me tup a ke e si Befilisteñ, éyoñe te Saül a ye jôʼé ajô ya beta jeñe ma e si ése ya Israél; nalé ma ye tundan e mo mé. 
Nde David a nga kôlô si, émien a bôte mintete misaman be mbe nsamba wé na be ke e be Akis, mona Maok, njô bôte ya Gat. 
Ane David a nga tabe be Akis a Gat, émien a bôte bé, môt ase a nda bôte jé, David a nga bili binga bé bebaé: Abinôam ya Yizrél a Abigayil nga Nabal ya Karmel. 
Be nga kate Saül na David a keya mintubuk e Gat: nde a nga suu njeñan a nga jeñe nye.
Ane David a nga jô Akis na: Nge me yeneya mvam e mise môé, be vaʼa ma vôme ya tabe e tisone jia ya bitison ya afan; amu na mbo ésaé wôé a yiane tabe e tisone njô bôt aya mia nye? 
Môse te ôbien ñwô ñhe Akis a nga ve nye Tiklag. Ajô te Tiklag a nga bo tisone bejô bôte ya Yuda a kui môse wu. 
David a nga tabe afane Befilisteñ mbu wua a ngon ényin. 
David a bôte bé be mbe be betek a kui bita ne bup e be Begézurieñ, Begizrieñ a Beamalésite, amu aso melu kôa meyoñe mete me too éfuse si ja ke mfaʼa ya Sur a kui si yʼEjipte. 
David a mbe a wôé bôt, teke nyii fam, nge minga, a vaʼa mintômba, bikela a benyak, bijakas, bekamel a mengômesan; éyoñ a soya, a mbe a kele be Akis. 
Akis a mbe a siliʼi na: Vôme mbé mia te kui bita bienane den? David ke na: Mfaʼa Négéb ya Yuda, mfaʼa Négéb Beyerahmélite a mfaʼa Négéb Bekénieñ. 
David a nji nyii fam nge minga a mbe nguleya kee je e Gat; a mbe a jôʼô na: Bôte bete be ne nguleya bo ékobokobô e nyôle jangan a jô na: Avale di nde David a bo. Nne a nga boʼo a boʼo nalé nté ôse a nga tabe afane Befilisteñ. 
Akis a nga too David ndi a jôʼô na: A bo émien mbia jôm e be bôte bé Israél a a ye bo mbo ésaé nnôm éto.
Melu mete Befilisteñ be nga tôkan minsamba miap a bo nkane bita asu ya wosane Israél. Ane Akis a nga jô David na: Wo tuʼa yeme na wo ye bo wua ya minkane miam, womien a bôte bôé. 
Nde David a nga yalan Akis na: Wo ye yeme jam mbo ésaé wôé a ye bo! Akis a nga jô David na: Nalé fe na ma ye ve wo ô baʼale ma éyoñ ése.
Valé Samuel a wuya a Israél ase a nga bo mame ya awu dé a be nga jame nye Rama e tisone jé. Saül a nga mane wôé bôte bese ba biʼi bekôn a bebo bemviʼi Israél été?
Ane Befilisteñ be nga sulan a vule minkane Sunem; Wôna Saül fe a nga sulan Israél ase, nde be nga vule minkan e Gilbôa. 
Eyoñe Saül a yeneya minkan Befilisteñ a nga ko woñ a nlem ô nga tyibelane nye abum été. 
Ane Saül a nga sili nkômbane Nti; ve Nti a nji yalane nye, toʼo a biyeyem, toʼo a Urim, toʼo a bekulu mejô.
Nde Saül a nga jô bebo bisaé bé na: Jeñane ma minga a biʼi bekôn me ke sili nye mam. Bebo bisaé bé be nga jô nye na: Minga a loone bewu a ne e En-Dor. 
Nde Saül a nga tyeñsan a jaé mengômesan mefe, ane ba be bôte bebaé be nga ke. Be nga kui be minga ate a alu. Saül a nga jô nye na: Loʼone bewu asu dam a soo ma e môt ma ye kate wo. 
Minga a nga yalane nye na: Womien wo yem jame Saül a nga bo, ane a nga mane wôé bôte bese ba loone bewu a kobô mame ya melu ôsu e si yʼIsraél; amu jé wo lam ényiñe jam ôlame na me wu? 
Nde Saül a nga kane nye ngana a kalaʼane Nti a jôʼô na: Ane Nti a vee! Ekop ajô dina été ja ye bo te ku e nlô wôé. 
Ane minga a nga jô na: Wo yi me loone wo za? Saül na loʼone ma Samuel.
Eyoñe minga a nga yene Samuel, ane a nga yône beta ñyônan a jô Saül na: Amu jé wo te duʼu ma? Ô ne Saül!
Ane njô bôt a nga jô nye na: Te ko woñ! Ve jé ô lôô? Minga a nga jô Saül na: Me lôô kôn é soʼo si été. 
Saül nye na: Kôn éte ja funane za? Minga na: Me lôô nnôme môt ô betek alôʼô é vute nye nyô. Eyoñe te Saül a nga yeme na Samuel le, nde a nga Kumbu asu é butu si a kañ. 
Samuel a nga jô Saül na: Amu jé wo te ndeñele ma a bo na me bet? Saül na: Me ne e beta ôlun été: Befilisteñ ba wosane ma, a Zambe a keya ma ôyap; a nji yalane ma a bekulu mejô, nge biyeyem, a ma te loone wo na ô kate ma jam ma yiane bo. 
Samuel na: Amu jé wo sili feʼe jam éyoñe Nti a keya wo ôyap a a ntoo wo ngame yat? 
Nti a boya avale a nga liti ma me kate wo; Nti a nyabeya éjôé e mo môé, a a veya je wua ya bôt be ne wo bebé, a veya je David. 
Amu ô nji bo tyiñe Nti mewôk a bo te liti Amalék ayaa dé, ajô te Nti a liti wo jame di môse wu. 
Nti a ye fe kalan Israél a womien e mo Befilisteñ akiti, wo a bone bôé. Mia ye toñe ma, a Nti a ye kalane minkane mi Israél e mo Befilisteñ. 
Awolo te ébien nde Saül a nga suʼulane si a nkobô Samuel ô nga jalé nye a woñ; a ngu é nga mane nye nyô amu a nji di bidi ngume môs a ngum alu.
Ane minga a nga zu be Saül, a éyoñ a yeneya nye njalan a woñ, a nga jô nye na: Ke ô lôô na mbo ésaé wôé a ne minga a te vôʼôlô tyiñe jôé; ma te yané ényiñe jam éyoñ ma te vôʼôlô mejô wo te jô ma. 
Ajô te éyoñe ji wo fe vôʼôlôʼô tyiñe mbo ésaé wôé a ne minga a kañese na me ve wo éfuse belet na ô di, nalé wo ye bi nguleya wulu. 
Ve Saül a nga ben a jô na: Maa ye ke di. Bebo bisaé bé a minga ate fe be nga yemete nye na a di, ndʼa nga vôʼôlô tyiñ jap. Ane a nga kôlô si a tabe énoñ. 
Minga a mbe a bili mone nyak a too avoñ abui, a nga jiʼa wôé nye; a nga nyoñe fe avut, a mane fuʼu de a yame belet é ne te mvusan. 
A nga telé bidi bite ôsu Saül a bebo bisaé bé, nde be nga di. Wôna be nga kôlô a bulan alu te ébien.
Ane Befilisteñ be nga sulane minsamba mewosane miap Afék. Bone bʼIsraél ki be nga vule minkan bebé anjeñ é ne e Yizrél. 
Bivete Befilisteñ be nga tele ôsu ya minsamba mewosan mi bili bôte ntet a mi mi bili bôte toyini. David a bôte bé be nga tele mvus ba be njô bôt Akis. 
Bivete ya Befilisteñ bi nga jô na: Amu jé Beébre ba? Nde Akis a yalan bivete Befilisteñ na: Ke David le, mbo ésaé Saül, nkôté bôte yʼIsraél. A ntoo be ma dene mbu wua nge mibaé, me ngenan te yene jame ya komekan nye ataté môs a nga zu ku ma mebo a kui môse wu. 
Ane Bivete Befilisteñ bi nga yaa Akis a jô nye na: Titaʼane môt ate a bulan e vôm ô nga ve nye. A boʼo te zu bita e nsamba wongan, bi za bi nye e ngame yat nté mewosan ma ye boban, za zene fe a ne nguleya beta lat a masa wé Saül ke vʼéyoñ a soo nye minlô ya bôte bangan. 
Ye binga be nji yia David nyôna jia a jem be jôʼô na: Saül a wôéya betoyini a David ki mewôm betoyini?
Nde Akis a nga loone David a jô nye na: Ane Nti a vee, ô ne zôsôa môt. A ma te yene mvaé na bia wo bi ke a bulane fe ô too nkane bita wom été, amu me nji yene jam é nʼabé be wo ataté môs ô nga zu be ma a kui môse wu. Ve bivet bi nji yene wo mvaé: 
ajô te bulaʼan a kele mvoʼé . Eyoñe te wo ye bo te bo jam bivete Befilisteñ bia wôʼô abé . 
Nde David a nga jô Akis na: Ve me boya jé? A za jame mekua ô yeneya be mbo ésaé wôé, ataté môs me nga nyiine be wo a saane wo a kui môse wu, nje ja yiane kamane ma na me bo te wosane besiñ be tate wom njô bôt? 
Ane Akis a nga yalane David na: Ma yene na ma yene wo abeñ ane éngele Zambe. Ve bivete Befilisteñ bia te jô na: David a boʼo te zu mewosan bia be be. 
Ajô te ñhe, kôlôʼô si mametyé a bebo bisaé be masa ba tôñe wo. Mia ye kôlô si ndibe tyé, éyoñe môs wo taté bo, éyoñe te mia ke. 
Eyoñe te David a nga kune kôlô si, émien a e bôte bé na be ke mametyé a bulan e sii Befilisteñ. Mvus été nje Befilisteñ be nga bete Yizrél.
Eyoñe David a nga kui Tiklag e môse lale ba be bôte bé, be nga koone na Beamalésite be vasaneya bita e Négéb a e Tiklag. Be nga bôé Tiklag a diʼi nye a nduan. 
Be nga bi binga a bôte bese be mbe été, bongô a benya bôtô. Be nji ke wôé môt éziñ, ve be nga kee be nsamba wop. 
Eyoñe te David a bôte bé be nga kui tison, a koone na be maneya diʼi je, nalé fe na binga bap, bobefame bap a bobebinga bap be biliya minkôm. 
Eyoñe te David a bôte ba be be be mbe nsamba be nga yi a kui nguleya yôn é nga mane be. 
Be nga kee binga be David bebaé. Ahinôam ya Yizrél, a Abigayil, nga Nabal ya Karmel.
Beta ôlun a nga bi David, amu bôt be nga kobô na ba zu lume nye mekok amu njuk ô mbe bese nlem , môt ase amu ajô ya bobefame bé a bobebinga bé. Ve ngul é nga bo David nlem e be Nti e Zambe wé. 
Nde a nga jô Abiatar Ntuni e mona Ahimélék na: Zaʼa ñhe éfôd! Nde Abiatar a nga soo Efôd. 
Ane David a nga yemelan nkômbane Nti a jôʼô na: Nge ma tôñ nsamba wu, ye ma ye foʼo koone wô? Nti a nga yalane nye na tôñôk amu wo ye foʼo koone wô a wo ye bo ésaé nkôtan . 
Ane David a taté dulu, émien a bôte mintete misaman ba be be be mbe nsamba. Nde be nga kui ôtôñe Besor vôme bôt be mbe mvus be nga tebe. 
Ane David a nga kee ntôñan ôsu ba be bôte be nga tebe, be ntoo abui nteʼan, te fe nguleya dañ ôtôñe Besor. 
Be nga koone mon Ejiptieñ afan été, ane be nga kee nye be David. Be nga ve nye belet a nyuu nye mendim. 
Be nga ve fe nye abime befig éziñ be too nkôt a mimbom bibuma bi ndiʼi woon mibaé bi too nkôt. Eyoñ a maneya di, nde a nga wômô amu a koone na a tabeya melu mela a môse mila teke di bidi nge nyu mendim. 
Ane David a nga jô nye na: Za a ne wo? Wo so ke vé? A nga yalane na: Me ne ésoé ndôman yʼEjipte, ôlo môte ya Amalék; Masa wom a nga liʼi ma vana den a ntoo melu mela amu ôkone wom. 
Bi nga kui kpwatôla e Négéb Bekérétieñ, si Yuda a Négéb Kaléb, bi nga diʼi fe Tiklag. 
David a nga jô nye na: Ye ô ne bo na me ke mfaʼa nsamba te ô né? Ndʼa nga yalane na: Kane ngana ô kalaʼane Zambe na wo ye bo te wôé ma, a na wo ye bo te Kalane ma e mo me Masa wom, éyoñe te ma ye bo na ô ke mfaʼa nsamba te ô né. 
Eyoñe te a nga liti David zen . Beamalésite be nga mane yiane éfuse si ése, be jaʼak, be nyaʼak be boʼo fe beta abôk amu abui akum ése be nga soo de e sii Befilisteñ a Yuda. 
Ane David a nga wôé be ataté melenda me tyé a kui mamengôʼé ya môs ôvok. Teke wua a nga tup. Ô vaa ve bisoé bendôman mintete minyin mbie bi nga tup. 
David a nga kôté biôm bise Beamalésite be nga nyoñ; David a nga kôte fe binga bé bebaé. 
Teke môt a nga jemban, mongô, nyamôtô, monafam, monaminga, nge jôm éziñ ya akum be nga wôlé, nge jôm éziñe ya biôm be nga nyoñe be: David a nga bulan a biôm bise. 
David a nga nyoñ bikela a mintômba nalé fe benyak, a ba be mbe be litiʼi mimbam betite mite zen be tele mie ôsu be jôʼô na: Akume David di.
David a nga kui e be bôte mintete mimbaé be nga dañe teʼe zen te fe nguleya tôñe be a mbe be nga liʼi ôtôñe Besor. Ane bôte bete be nga zu tôbane David a bôt ba be be be mbe nsamba. David a nga subu be bebé a batane be. 
Minkpwala mi bôt a bezametane mam be mbe nsamba David be nga kobô a jô na: Amu bia be bôte ba bi nji ke, teke jôme ya akum bia te kôté ja ye vebane be be, ô vaa ve na môt ase a ye nyoñe minga wé a bone bé: be nyoñe be a ke. 
Ve David a nga jô na: Te belane jôme Nti a veya bia nalé a bobejañ, amu a maneya baʼale bia a kalane nsamba ô nga wosane bia e mo mangan. 
Za a ne vôʼôlô mia ajô dina? Ngabe ya môt a nga ke wosan a ngabe ya nyô a nga liʼi a baʼaleʼe mimbeʼe ése ja yiane bo avale da: ba ye kabane fufulu bese.
Nalé a nga boban ataté môs ôte a ke ôsu, a jame te é nga bobane mvinda a jame da ya metiñ yʼIsraél.
Eyoñe David a nga kui e Tiglag, a nga lôme ngab akume jia e be bemvendé ya Yuda a bemvôé bé a kobôô be na: Dase denane di é soʼo akume besiñe be Nti nde bi nga sa! 
A nga lôme metôme nalé e be bôte ya Bétél, Ramôt ya Négéb, ba ya Yatir, 
e be bôte ya Aroér, e be ba ya Sifmôt a ba ya Estemôa, 
e be ba ya Rakal, a ba ya bitison Beyerakméeñ, a ba ya bitisone Bekénieñ, 
e be ba ya Orma, ba ya bor-Akan, a ba ya Atak, 
a ba ya Ebroñ a mevôm mese David a bôte bé be nga mane wulu.
Ane Befilisteñ be nga zu wosane Israél. Nde bôte yʼIsraél be nga mate Befilisteñ a be nga balé meveñ ya wu e nkôle Gilbôa. 
Befilisteñ be nga bametane Saül a bone bé; ane be nga wôé Yônatan, Abinadab a Malkisua, bone be Saül. 
Eyoñe te adite bita é nga betebe Saül bitul; ane bewua bilaé be nga yene nye, nde a nga fôʼôban abui ôsu viap. 
Ane Saül a nga jô môt a nga beʼe nye mengale na; téék nkpwaté mekône wôé a jii me wô, bôt be ne te ntyiʼibane metyele ba be za zu wôé a kpweʼele ma. Ve mbeʼe mengale wé a nga ben, amu a nga dañe ko woñ. Eyoñe te Saül a nga nyoñ nkpwaté mekône wé a jibane wô yôp. 
Eyoñe môt a nga beʼe mengale Saül a nga yene na Saül a wuya, nye fe a nga jiban e nkpwaté mekône wé yôp ba nye ve wu éyoñe jia. 
Môs ôte bôt be nga wu éyoñe jia be mbe na: Saül a bobefame bé belaa, môt a nga beʼe nye mengal a bôte bé bese. 
Bôte yʼIsraél be mbe e mbiʼili yat a e Yordane yat, be nga yene na bôte yʼIsraél be nga tup a na Saül a bobefame bé be maneya wu. Nde be nga liʼi bitisone biap a tup; ane Befilisteñ be nga ke tabʼété.
Tyé kpwaa nje Befilisteñ be nga zu vaa biôme mimbim mi nga beʼe, nde be nga koon été Saül a bobefame bé belaa be nga wu a ku si e nkôle Gilbôa. 
Be nga tyiʼi Saül nlô a wôlé mengale mé. Wôna be nga miase mbamba mefoé mete e si Befilisteñ ése, e menda bengunemelane map a e be bôte bese. 
Be nga naane mengale me Saül e ndaa beastarté a tyelé e mbime wé e mfine Bét-San.
Eyoñe bôte ya Yabés ya Galad be nga wôʼôtane jam Befilisteñ be nga bo Saül, 
nde bevevee be bôte bese be nga kôlô si a éyoñ be maneya wulu ngum alu, be nga nyoñ mbime Saül a mi mi bobefame bé e mfine Bét-Sam. Eyoñe te be nga bulan e Yabés a diʼi be valé; 
Be nga nyoñe bivese biap a jame bie e Yabés, élé tamarise si. Ane be nga tyi bidi tañe melu zamgbwa.
Valé Saül a wuya éyoñe David a nga bulan zu tabe Tiklag a soʼo mane wôé Beamalésite. Nde a nga bômbô valé melu mebaé. 
E môse lale, môt a nga so minkane mi Saül, mengômesan me too nyaban a fem nlô ôse, ndʼa nga ku si a kute fe meboñe si. 
David a nga jô nye na: Wo so vé? A nga yalane na: Ma te tup minkan mi Israél. 
David na jé ja lôt? Kate me foé! Ane môt a nga yalane na: Bôt ba te tube mewosan a bôt abui yʼayoñ ba te mane ku a wu, Saül émien a mone wé Yônatan be wuya. 
Nde David a nga jô ndôman é nga kañete nye jame dina na: Wo yem aya na Saül a mone wé Yônatan be ne ñwuan? 
Ndôman é nga Kañete nye mam mete é nga yalane na: Me too nkôle Gilbôa: Saül ki a yeʼe akoñe dé yôp, nde bevagoñ a bebebe bikabela bi nga bametane nye. 
Eyoñ a Kôñelan, nde a yene ma a loone ma. Me na: Ma nyô! 
Nde a jô ma na: Ô ne za? Nde ma yalane nye na: Me ne mone Amalésite. 
Nde a jô me na: Tebeʼe ma fefel a wôé ma; amu bijôñ bi biya ma akôsa bo me ngenan me vee. 
Nde ma tebe nye bebé a wôé nye, me tukaʼa fe yeme na a nji bo nguleya nyiñe bita bite. Me nyoñ ékate duma ja too nye nlô a akom da too nye wo a me zuya biôm bite e be masa wom.
Ane David a nga bi mengômesane mé a nyabe me; bôte bese be nga too nye fefel be nga bo fe avale te.
Be nga bo ékôan awu, be yônôk a tyi bidi a kui mamengôʼé ajô Saül, di mone wé Yônatan, di bôte Nti a nda Israél be nga mane wu a meyo me nkpwaté mekôn.
Ane David a nga kobô ndôman é nga zu kate nye foé na: Wo so vé? Nye na: Me ne mona ntabe a so e be Beamalésite. 
David Nye nye na: Ô nji ko woñ amu jé ya same wo wôé a wôé nyôa Nti a ne ñwoʼone mbon? 
Ajô te David a nga loone wua ya bendômane bé a jô nye na: Subuʼu nné a wôé nye! Nde môt ate a nga wôé mone Amalésite ate; 
David a nga jô nye na: Metyi môé me tabeʼe nlô wôé yôp, amu anyu dôé nde é wôéya wo, amu wo te jô na: Ma te wôé nyôa Nti a ne ñwoʼone mbon.
Eyoñe te David a nga yia e jia ñyône ji asu Saül a mone wé Yônatan, 
a nga bendé na be yeʼele je bone be Yuda; jia bewua élaé : é ne ntilan e kalate Nyô a ne zôsôô , David a nga jô na:
A Israél amu jé biwôlô bi bôte biôé ya mewosan bi maneya wu, biwôlô bi bôte biôé ya mewosan bi jôʼô mimbim e mevôm me nʼôyabe yôp?
Te mialane foé nyô e tisone Gat teke mia miase je e minjoñ ya Askalôn. binga Befilisteñ be za bi avak, bengone be bôt be ne te ntyiʼibane metyele bete be za dañé.
A minkôle ya Gilbôa mfô mendim a mveñ bi boʼo momo be mia. Baa ye fe yen ateʼe mefup e meyo menan. Amu nne bibene ya bewosan bi nga tôban ôsame valé, ébene Saül, ba ye bo te beta woʼo je mbon.
Elaé Yônatan é nji bulane mvus ôsu besiñ a yiane wôé. A nkpwaté mekône Saül, O nga bo ésaé ja yiane wô éyoñ ése.
Saül a Yônatan be nga nyeʼesan nté yʼényiñe jap ése Toʼo éyoñ yʼawu dap, be nji ke kandan. Bôte be mbe avôle mebo a dañe bendôé. Ayok a dañe bengbwengbwem.
A binga ya Israél, yônane Saül! A mbe a jaléʼé mia abeñe mengômesan é nʼédima. Nyô a nga futi biôm bi or e bizingi bienane yôp.
Amu jé mimben mi nga wu ézezañe mewosan? Amu jé Yônatan a nga wu e mevôm me ne mbetane yôp?
Nleme wom wo tat amu wo, a Yônatan! Mojañ, e mvôé jam ja dañ! Nyeʼane wôé, mfaʼa wom, ô mbe jam ya semé, a dañe nyeʼan ya nyeʼe binga.
Amu jé biwôlô bezimbi bite bi nga wu?
A nga bo na éyoñe mam mete me maneya, David a nga sili nkômbane Nti a jôʼô na: Ye ma ye bet e tisone jia ya bitisone ya Yuda? Ane Nti a nga yalane nye na; betek. David na: Me bete vé? Nti na: Ebroñ. 
Ane David a nga bet a binga bé bebaé: Ahinôam ya Yizrél a Abigayil, nga Nabal ya Karmel. 
David a nga kee fe bôt be nga too fefele jé, môt ase a nda bôte jé; nde be nga tabe bitisone ya Ebroñ.
Eyoñe te bôte ya Yuda be nga zu valé a woʼo David mbon ya bo njô bôte ya Yuda. Be nga kate David foé na bôte ya Yabés e Galad be nga jame Saül. 
Nde David a nga lôme minlôman e be bôte ya Yabés e Galad be Kate be na: Nti a botaʼane mia, amu mbamba jam mi maneya bo Saül, masa wônan, vôm mi maneya jame nye. 
Eyoñe ji, Nti a mvamaʼane mia a liti zôsôô wé be mia! Ma fe ma ye bo mia mvaé, amu avale mboon mi maneya bo. 
Mo menan me boʼo ngu, a boʼone biwôlô bi bôt; amu Masa wônan Saül a wuya a ma Yuda a maneya woʼo mbon ya bo njô bôte wop.
Ve Abnér, e mona Ner, évete mewosane Saül, a nga nyoñe Isbôsét, e mona Saül, a Kee nye Mahanayim. 
Ane a nga telé nye njô bôte ya Galad, nyôa Beakunite, nyô ya Yizrél, Efrayim, Bényamin a Israél ase. 
Isbôsét, e mona Saül a mbe mimbu mewôm menyin éyoñ a nga teléban njô bôt yʼIsraél; a nga jôô mimbu mibaé; ve nda bôte Yuda é nga kabetane David. 
David a nga jôô ndaa Yuda mimbu zamgbwa a ngon ésaman.
Abnér, e mona Nér, a bebo bisaé be Isbôsét, e mona Saül, be nga kôlô Mahanayim a ke Gabaoñ. 
Yôab, e mona Séruya, a bebo bisaé be David, be fe be nga taté dulu. Nde bese be nga tôban bebé étame mendim ya Gabaoñ a tabe bana étame yat a ba bevok ôyab ôsu. 
Ane Abnér a nga jô Yôab na: Ma yi na bisoé bezimbi biangane bi tame wosan bi lôô. Ane Yôab a nga Kañese. 
Nde be nga kôlô si minsamba abime da: bôt awôm a bebaé mfaʼa Bényamin a Isbôsét, e mona Saül a awôm a bebaé mfaʼa bebo bisaé be David. 
Môt ase a nga bi môt a ne nye ngame yat e nlô a jii nye nkpwaté mekôn avel abum, a bese be nga ku éyoñe jia. Nde be nga yôlé vôm ate na Elkat-Asurim. 
Angônda mbia bita bi nga bobane môs ôte, e bita bite, Abnér a bôte yʼIsraél be nga dañe bômban amu bebo bisaé be David be nga liti be njuk.
Bobefam belaa be Séruya be mbe valé: Yôab, Abisayi a Asaél. Asaél a mbe avevese mebo ane nkoʼo mefan; 
a nga tôñe Abnér teke selane nye mbo nnôm nge mbo ngal. 
Nde Abnér a nga kôñelan a jô na: Ye wo le Asaél? Nye na: Ma le. 
Abnér a nga jô nye na: Kele mbo nnôm nge mbo ngal; biik jia ya bisoé bendômane bi a nyoñe mbime wé. 
Abnér a nga beta fe jô Asaél na: Kele ma ôyap; amu jé ma yiane wôé wo, a ma ye bo nguleya fombô monyoñ Yôab asu aya? 
Ve Asaél a nga bene ke nye ôyap. Eyoñe te Abnér a nga jii nye nsoñ akoñ abum ô tulane yat. Nde a nga ku si a wu valé. Bôte bese be nga lôte vôm Asaél a nga wu be nga tebe.
Nde Yôab a Abisayi be nga ke ôsu a tôñe Abnér, be nga kui abete nkôle Amna valé jôp é nga dim. Amna a ne bebé a Gia, e zene ja ke nkôte si ya Gabaoñ. 
Ane bone be Bényamin be nga ke mvuse Abnér be bo ngume nsamba a tebe abôbône nkôle éziñ. 
Eyoñe te Abnér a nga loone Yôab a jô na: Ye nkpwaté mekôn wo ye ke ôsu a wôé éyoñ ése? Ye ô nji yeme na jame te da ye man a beta ôlun? Wo ye tabe a kui éyoñ évé te jô bôte na be bo te beta tôñe bobenyañ? 
Nde Yôab a nga yalane na: Ane Zambe a vee! Nge ô nji ye Kobô, bôt be nga ye telé mewosane mametyé, môt ase a jôkéʼé monyañ. 
Ane Yôab a nga loñe toñ a bôte bese be nga tebe; be nji fe beta tôñe Israél a be nji fe ke ôsu a wosan e zañe jap.
Abnér a bôte bé be nga wulu ngum alu nkôte si ya Araba; a be nga dañe Yordan, a jômôsô Bitron ase a kui Mahanayim. 
Eyoñe te Yôab a nga bulane mvus ntôñan a nga tôñ Abnér a sulane bôte bese; bôt awôm a ébule ya bebo bisaé be David a Asaél. 
Ve bôte be David be nga wôé bôte ya Bényamin a Abnér mintete mila a mewôm mesaman. 
Be nga Kee Asaél a jame nye e Soñ ésaa e Bétléhém. Yôab a bôte bé be nga wulu ngum alu, éyoñe te be nga kui Ebroñ éyoñ éfufube tyé ja taté bo.
Mewosan me nga tabe ayap e zañe nda bôte Saül a nda bôte David. Ve David a nga dañe dañe bo ngu, ve ba ya nda Saül be nga ke ke si.  
Bobefam be nga bialé David Ebroñ. Ntôle fame wé ô mbe Amnon, ba Ahinôam ya Yizrél be nga biaé nye; 
nyô baa a mbe Kiléab, baa Abigayil, nga Nabal ya Karmel be nga biaé nye; nyô lale a mbe Absalom, e mona Maaka, ngone Talmayi, njô bôte ya Gésur; 
nyô nyini a mbe Adôniya, e mona Agit; nyô tane a mbe Sefatia e mona Abital; 
nyô saman a mbe Yitream, e mona Egla, nga David. Bana mbe be nga bialé Ebroñ.
Eyoñe bita bi mbe zañe ngame Saül a ngame David, Abnér a nga yeme ngu e ngame Saül, 
Ve Saül a nga bili ébon jôé na Rispa, ngone Aya, nde Isbôsét a nga jô Abnér na: Amu jé ô maneya bômbô a ébon ésaa wom? 
Nde Abnér a nga dañe yaa amu mejô Isbôsét a nga kobô a jô na: Ye me ne mvu ja wôʼa bôte ya e nda bôt ésoo Saül bobenyañ a bemvôé bé, me boya mam mese na ô bo te ku e mo me David ve wo den wo komekane ma ajô ya minga nyô! 
Ajô te Zambe a boʼo Abnér e jame di a beta fe beté dili nge bia David bi boo te bo avale Nti a nga kane David ngana, 
a jôʼô na: Ma ye vaa éjôé e ndaa Saül a telé éto njôane David Israél a Yuda été, ataté Dañ a kui Birséba. 
Isbôsét a nji bo ayoʼo ya yalane Abnér vʼajô da, amu a nga ko nye woñ.
Ane Abnér a nga lôme David minlôman be jô nye na: Si é ne nyô za? Be Jô fe nye na: Boʼok élate jôé a ma: wo wom ô ne a wo mfaʼa ya dutu Israél ase be wo. 
David a nga yalane na: Mvoʼé! Ma ye bo élat a wo; Ve ma sili wo jôme jia na ô bo te yen asu dam veñgeveñge ve wo soo ma Mikal, ngone Saül, éyoñe wo zu be ma. 
A David a nga lôm Isbôsét e mona Saül, minlôman be jô nye na: Keʼe ma minga wom Mikal, nyô bia nye bi nga tiñeti aluk nsuba ô too, bikôbe metyele Befilisteñ ntet. 
Ane Isbôsét a nga ke nyoñe nye be nnôme wé Paltiél, e mona Layis; 
Nnôme wé a nga zu a tôñe nye a yônôk a kui Bahurim. Eyoñe te a nga jô nye na: Kele wé a bulane mvus! Eyoñe te a nga bulan.
Ane Abnér ba be bemvendé yʼIsraél be nga laan a a nga jô be na: Mi juʼuya Kômbô bi David a bo njô bôte wônan; 
Boʼone jame te éyoñe ji, amu Nti a jôya ajô dé na; nyiane ya ayoñe dam Israél e wo Befilisteñ, a wo besiñe bé bese wo ye so be David mbo ésaé wom. 
Abnér a nga kobô fe Bebenyaminite, a nga ke kate mam mete mese melo me David Ebroñ, mam mese Israél a nga yene mvaé mise mé a mise me nda Bényamin ése. 
Abnér a nga kui be David Ebroñ ba be bôte mewôm mebaé, a David a nga bo Abnér beta dina a bôt ba be nye be nga so. 
Abnér a nga jô David na: Me tame zu ke sulan Israél ase éjôé masa wom a ne njô bôte si; ba ye bo élat a wo, éyoñe te njôane wôé wo ye bo ngumba avale wo yene mvaé. Ane David a nga suu Abnér a ke, nde a nga ke mvoʼé .
Nde a zu bo na bebo bisaé be David be soʼo kpwatôla be bili abui akum, Abnér a nji fe beta bo be David Ebroñ, amu David a nga suu nye a ke, a a nga ke mvoʼé . 
Eyoñe Yôab a nkane bita ôse ba be wô be mbe be nga suan, be nga kate Yôab foé na: Abnér, e mona Ner, a too be njô bôt, ve njô bôt a suuya nye na a ke, a a keya mvoʼé . 
Nde Yôab a nga ke be njô bôt a jô na: Jé wo te bo? Ma wôʼô na Abnér a be be wo; amu jé wo te jôʼé nye na a ke teke bo nye jôm? 
Wo yeme Abnér, e mona Nér! A te zu na a wone wo, asu ya yem mefeʼe mewosan ô bili, a yem e mam mese wo bo. 
Eyoñe Yôab a kôlôya be David, a nga lôme minlôman be Abnér nde be nga bulane nye mvus a koé na a Kuiya ébé mendime ya Sira; David a nji yeme jame te. 
Eyoñe Abnér a nga bulan Ebroñ, Yôab a nga dutu nye fefe ézezañe mbé , ane môt a kômbô kobô nye ômômoʼo, a valé nye a nga bibi nye abum mbiban awu. Ajô te Abnér a nga wu amu metyi mʼAsaél, monyañe Yôab.
Mvus éte nje David a nga nyoñe foé éte a jô na: Me ne mfuban e mise me Nti ajô metyi me Abnér, e mona Nér, avale te fe éjôé jam. 
Metyi mete me bebeʼe e nlô Yôab a nda bôte jé ése! Eyoñ ése, môte ya nda bôte Yôab a ye kone menyôlôk nge zam , nge nyô a wulu a ntum , nge wu a nkpwaté mekôn, nge tabe te jôme ya di! 
Avale di Yôab ba Abisayi monyañ be nga wôé Abnér, amu a nga wôé monyañe wop Asaél, e Gabaoñ, ézezañe mewosan.
Ane David a nga jô Yôab a bôte bese ba be nye be mbe na: Nyabane mengômesane menan, jaane minkuta a tabe meyeb été asu Abnér! Eyoñe te njô bôt a nga wulu ôlañ mvus. 
Be nga jame Abnér Ebroñ. Njô bôt a nga yôn; a bôte bese fe be nga yôn. 
Ane njô bôt a nga yia jia ôlun asu Abnér a jô na: Ye Abnér a nga yiane wu ane môt a ne te fek?
Mo môé me nji bo nkaʼan, nge mebo môé nkaʼan bengôkop! Avalʼane bôt ba ku ôsu, Ya! E bôt be ne ékotekot, Avale te ô kuya.
Ane bôte bese be nga beta yôn Abnér. Ane bôte bese be nga zu be David na a di bidi éyoñe te môs ô ngenan; Ve David a nga kane ngana a jô na: Zambe a boʼo ma Jame dina a beté fe dili, nge ma ye tyeʼe adi nge jôm éfe ése te na jôp é dim! 
Ane bôte bese be nga yene jame te a kañese jam ése njô bôt a nga bo. 
Bôte bese a Israél be nga yeme môs ôte na Abnér e mona Ner a nji ke wôéban amu abendé njô bôt. 
Ane njô bôt a nga jô bebo bisaé bé na ye mi nji yeme na ntômba, mben yʼIsraél ô wuya den? 
Atek é ngenan me nyô, akôsa bo me ne ñwoʼone mbone ya bo njô bôt; a bôte bete, bone be Séruya, be ne njet a dañe ma. Nti Emien a bulaʼane môt ase a bo abé avalʼane mboon évô wé ô né.
Eyoñe mone Saül a nga wôʼô na Abnér a wuya Ebroñ, mo mé me nga tek a Israél ase a nga ko woñ. 
E mona Saül a nga bili bivete ya minsamba bibaé, jia jôé na Baana, ji évoʼo na Rékab; be mbe bone be Rimôn ya Beérôt, mvôʼô Bényamin. 
Amu Beérôt a mbe ane éfase ya Bényamin, a bôte ya Beérôt, be nga tup e Gitayim, be nga tabe wé a kui môse wu.
Yônatan, e mona Saül, a nga biaé mbômbôʼô monafam, a mbe mimbu mitan éyoñe foé ya awu Saül a Yônatan é nga so Yizrél; minga a nga baʼale nye a nga nyoñ nye a tup. Avôle ya minga a tube te, nde mon a nga ku a feneke; jôé dé é mbe Mefibôsét.
Eyoñ ayôñ ya môs da bo, bone be Rimôn ya Beérôt, Rékab a Baana, be nga ke e ndaa Isbôsét, a koone na a bôô si a wokoʼon e zañe môs . 
Nde be nga nyiin e nda été avalʼane nge ba nyoñ avut, nde be nga bibi nye abum; ane Rékab a Baana monyañ be nga tup. 
Be nga nyiine nda été éyoñ a mbe a wokoʼon énoñe jé yôp, ji é mbe étune nda jé, nde be nga bibi nye a wôé nye. Be nga tyiʼi nye nlô, be nyoñe fe wô a wulu ngum alu e zene ya Araba. 
Be nga kee nlô Isbôsét e be David Ebroñ a jô njô bôte na: Nlô Isbôsét wu, e mona Saül, nsiñe wôé, nyô a nga kômbô wôé wo; Nti a kuneya njô bôt e masa wome den be Saül a mvoñe bôte jé. 
Ane David a nga yalan Rékab ba Baana monyañ, bone be Rimôn ya Beérôte na: Ane Nti a vee, Nyô a nga kôté ma njuʼu ôse été! 
Môt a nga zu kate ma foé na: Saül a wuya, a buniʼi na a kate ma mbamba foé, me nga bo na be bi nye a wôé nye e Tiklag, asu ya yaʼane nye amu mbamba foé ate! 
A éyoñe mbia be bôt ba wôé môt a ne te bijô e nda jé a éjôʼôba jé, ye ma ye bo te sili metyi mé e mo menan éyoñe ji a vaa mia si nyô? 
Nde David a nga ve bendômane bé abendé na be wôé be; ane be nga tyiʼi be mo a mebo a tyelé be yôp abôñe étam Ebroñ. Eyoñe te fe be nga nyoñe nlô Isbôsét a jame wô e soñe Abnér Ebroñ.
Ane meyoñ mese yʼIsraél me nga zu be David Ebroñ a jô nye na: Ô lôô na bi ne bivese biôé a minsône miôé. 
Ayap é ngenan te lôt éyoñe Saül a mbe njô bôte wongan, wo ô nga wulu Israél meke a meso. Nti a nga jô wo na: Wo ye ve mbame bôte wom Israél bidi, a wo ye bo nliti zene yʼIsraél. 
Ajô te bemvendé bese yʼIsraél be nga zu be njô bôt Ebroñ, a njô bôte David a nga bo élat a be Ebroñ e mise me Nti. Nde be nga woʼo David mbone ya bo njô bôt Israél.
David a mbe mimbu mewôm mela éyoñ a nga tebe njô bôt; a nga jôô mimbu mewôm menyin. 
Ebroñ, a nga jôô Yuda mimbu zamgbwa a ngon ésaman; e Yérusalém a nga jôô Israél ase a Yuda mimbu mewôm mela a mila. 
Njô bôt ba be bôte bé be nga wulu dulu ôban e Yérusalém a wosane Beyébuzieñ, bôte ya si éte. Nde be nga jô David na: Woo ye ke nyiine va, amu jaʼana mindindim a bôt ba feñke ba ye sôʼôlô wo! Nalé a nga kômbô jô na: David aa ye ke nyiine va. 
Ve David a nga nyoñe vôm a mbe nlôñan ôlem jôé na Sioñ: nye a ne beta tisone David. 
David a nga jô môs ôte na: Môt ase a ye bôé Beyébuzieñ a koone be mfaʼa mendim ma lôt, miñyeyeme mite a mindindime mite, mie David a vini! Ajô te njôan ô ne na: Ndindim a ñyeyem baa ye ke nyiin e nda été. 
Ane David a nga tabe ôlem été a loone wô na tisone David. A nga lôñe menda mbômaʼan, ataté Milô a ke e tison été. 
David a nga dañe yaé a Nti, Zambe ya minsamba mewosan a nga too be nye.
Hiram, njô bôte ya Tir, a nga lôme minlôman be David be bili bilé bi Sédre, bebuti menda a beba mekok be too été, be nga lôñe David nda ya tabe. 
David a nga yeme na Nti a yemete nye njô bôte ya Israél a na éjôé jé ja ye yaé amu ayoñe dé Israél. 
David a nga beta nyoñe bibon a luʼu binga ya Yérusalém, valé a soya Ebroñ, a a nga beta biaé bobefam a bobebinga. 
Môé ya ba be nga bialé nye Yérusalém mme ma: Samua, Sôbab, Natan, Solômon, 
Yibhar, Elisua, Néfég, Yafia, 
Elisama, Eliada a Elifélét.
Eyoñe Befilisteñ be nga wôʼô na be woʼoya David mbone ya bo njô bôte yʼIsraél, nde be nga bete bese na be jeñe nye. Ane David a nga wôʼô jame te a sis ôlem. 
Befilisteñ be nga suan a nyiin e mbiʼili ya Refayim. 
Nde David a nga sili nkômbane Nti a jôʼô na: Ye me bet a wosane Befilisteñ? Ye wo ye ve be mo mam? Nti a nga yalane David na: Betek, amu ma ye foʼo ve Befilisteñ e mo môé. 
Ane David a nga kui e Bal-Pératsim vôm a nga bôé be. Eyoñe te a nga jô na: Nti a boya beta aveñ e minsamba besiñe bam ôsu viam, avalʼane mbane mendim ma te bo. Ajô te be nga yôlé vôm ate na Bal-Pératsim. 
Ane be nga liʼi bengunemelane babe valé, David a bôte bé be nga mane kee be.
Ane Befilisteñ be nga beta bet a nyiine mbiʼili Berefayim. 
David a nga sili nkômbane Nti, a Nti a nga yalane na: Te wo bet; lôte be mfaʼa ya mvus, éyoñe te wo ye kui be be zôsôô a bilé ba loone bemurié. 
Eyoñe wo ye wôʼô éduñe mebo é soʼo e bemurié yôp a ntoo ve wulu avô, amu Nti le a suaneya ôsu viôé na a bôé nkane Befilisteñ. 
Ane David a nga bo jame Nti a nga bendé nye a bôé Befilisteñ ataté Géba a kui Gézér.
Ane David a nga beta sulan biwôlô bezimbi ya Israél tañe toyini mewôm mela. 
Nde David a bôte bese be mbe fefele jé be nga kôlô si a ke e Balé-Yuda a ke nyoñ éwolo yʼélate Zambe, éwolo é beʼe jôé Nti Zamba minsamba mewosan yʼIsraél, nye a too Bekerubime yôp. 
Nde be nga futi éwolo élat e vagoñ a ne mfefé été a kee je é kôlôʼô e ndaa Abinadab é ne nkôle yôp; Uza a Ahiyô, bone bʼAbinadab, be nga ve mfefé vagoñe zen . 
Nde be nga vaa je e ndaa Abinadab é ne e nkôle yôp; Uza a mbe a wuluʼu e fefel éwolo Zambe, Ahiô ke ôsu. 
David a ndaa Israél ése be nga vôé a mevale bibômebômé mese ôsu Nti bi too mboon a élé Sipré, bingombé, memvet, mengom, nyas a biwoé.
Eyoñe be kuiya éfuse si ya Nakôn, Uza a same wo mfaʼa éwolo élat é mbe a nnambe je amu benyak be nga sendé. 
Nde ayaa Zambe é nga yôñ Uza nyô, a Zambe a nga bibi nye valé amu mbia jam a nga bo. Uza a nga wu valé, bebé éwolo Zambe. 
Ane David a nga wôʼô ôlun amu Nti a nga bibi Uza a avale melebe te: nde be nga loone vôm ate na: Perét-Uza a kui môse wu. 
Ane David a nga ko Nti woñ môs ôte a jô na: Ewolo Nti ja ye nyiine nda jam aya? 
A nji kômbô nyoñ éwolo Nti e nda jé e tisone David nde be nga kee je e ndaa Obéd-Edom ya Gat. 
Ewolo Nti é nga tabe ndaa Obéd-Edom ya Gat ngon éla, a Nti a nga botane Obéd-Edom a nda jé ése.
Be nga kate njô bôte David na: Nti a botaneya nda Obéd-Edom a jôm ése é ne énjé amu éwolo Zambe; Eyoñe te David a nga ke nyoñ éwolo Zambe e ndaa Obéd-Edom a zuu je e tisone David ézezañe beta mevak été. 
Eyoñe bôte be nga beʼe éwolo Nti be nga daa mebo biyoñ bisaman, nde be nga tyiʼi nnôme nyak, a mone nyak a ne avoñ abui. 
David a nga jem a ngul ése e mise me Nti éfumulu éfôd é too nye kandé. 
Ane David a ndaa Israél ése be nga kee éwolo Nti e beta mevak été, toñ é kobôʼô.
Eyoñe éwolo Nti é nga nyiin e tisone David été, Mikal, ngone Saül, a mbe a fombôʼô vundi; a nga yene njô bôt a fôʼôsaʼan a a jemek ôsu be Nti. Nde a nga biasé nye e nleme wé été.
Eyoñe be soya éwolo Nti, be nga bôé je e vôme wé ézezañe nda éndelé David a nga kôm asu dé; a David a nga tyiʼi mimvean mi ne ngumba a mi ya nlatane ngbwa. 
Eyoñe David a maneya ve mimvean mi ne ngumba a mi ya nlatane ngbwa, ane a nga botane bôt a jôé Nti ya minsamba mewosan. 
Wôna a nga kabe bôte bese a ndula bôte ase yʼIsraél, befam a binga, môt ase éwôlé belet, ñyañane tit a éwôlé mboon a bibuma bi ndiʼi woon. A bôte bese be nga bulan, môt ase e nda jé.
Ane David a nga bulan a botane nda jé éyoñe te Mikal, e ngone Saül, é nga ke tôbane nye a jô nye na: Za avale duma den asu njô bôte yʼIsraél amu a te yené e mise me binga ya bebo bisaé bé, avale zesé môt é ne bo! 
Ane David a nga yalane Mikal na: Ma te vak e mise me Nti, Nyô a nga tobe ma a dañ ésoo a nda bôte jé ése a telé ma njôô ya ayoñ Israél: ôsu vié ñwô ma te vak. 
Ma ye bo jôme ya biasé a dañe valé a sili mamiene si e mise mam; ve ma ye bo môta duma e fefele bebo bisaé be binga wo jôô be le. 
Ajô te Mikal ngone Saül é nji biaé a kui môse yʼawu dé.
Eyoñe njô bôt a nga tabe e nda jé, a Nti a veya nye awoʼon, éyoñ a nga kôté nye be besiñ bé bese be nga bômane nye, 
ndʼa nga jô nkulu mejô Natan na: Womien tame ñhe yen! Ma me too nda é ne nlôñan a Sédre, vʼéwolo Zambe é too e nda éndelé si. 
Ane Natan a nga yalane njô bôte na: Kelek a bo e jam ése é ne wo nlem , amu Nti a ne be wo.
Vʼa nga bo na, alu te, Nti a nga kobô Natan na: 
Kele jô mbo ésaé wom David na: Nti a kobô na: Ye wo wo ye lôñe ma nda ya tabe? 
Amu me nji tabe e nda ataté môs me nga soo bone bʼIsraél Ejipte a kui môse wu, ve ma zu ma wulu me too nda éndelé si a e tabernakel été. 
Vôm ase bia be bone bʼIsraél bese bi keya, ye me toteya éfia e be ayoñe da ya meyoñ yʼIsraél di me nga bendé na é ve bôte bam yʼIsraél bidi, ye me jôya na: Amu jé mi nji lôñe ma nda besédre? 
Eyoñe ji wo ye kobô mbo ésaé wom David na: Nti ya minsamba mewosan a jô na: Ma me nga nyoñe wo vôm ba baʼale biyem, e mvuse mimbam betit, na ô bo nliti zene ya bôte bam yʼIsraél. 
Me nga too be wo e vôm ase ô nga ke, me maneya vaa besiñe bôé bese ôsu viôé, me neneya jôé dôé é bo ane jôé ya beta be bôt be ne si nyô; 
Me veya ayoñe dam Israél vôm ya tabe a me bemeya nye si na a tabe été a bo te beta fôʼôsan, na bikotekot bi bôt bi bo te beta samele nye avalʼane melu mvus, 
A avalʼane melu me nga telé betyiʼi mejô e be bôte bam Israél. Me veya wo awoʼon éyoñ me maneya kôté wo e be besiñe bôé bese. Ajô te Nti a kate wo foé na a ye bo wo nda bôt. 
Eyoñ melu môé ma ye jaé a éyoñ wo ye bômbô mia bʼésoo, ma ye yemete mvoñe bôte jôé e mvuse jôé, nyô a ye kui miñya miôé, a ma ye yemete éjôé jé. 
Nye a ye lôñe jôé dame nda , a ma ye yemete éto njôane jé nnôm éto. 
Mamien ma ye bo nye ésaa a nye a ye bo ma mon. Nge a kop, ma ye belane bôt ane ôlé ya bôme nye a ane minkasa ya yite nye. 
Ve mvame jam ja ye bo te kôlô be nye, avale me nga vaa je be Saül, nyô me nga telé fefel ôsu viôé. 
Ôsu viôé, nda jôé a éto njôane jôé bia ye bo teke afôʼé, éto njôane jôé fe ja ye bo ñyemetan nnôm éto.
Ane Natan a nga kobô David avalʼane mejô mete mese me né a avalʼane ñyenane te ô né.
Eyoñe te David a nga tebe asu Nti a jô na: Me ne za, A Nti wom, nda bôte jame ke jé, ane ô keya kui ma nté te? 
Vʼabime te da be tyôtyoé e mise môé, a Zambe wom me wôʼôya fe ô kobôʼô ajô ndaa mbo ésaé wôé melu ma zu ôsu. Ye zene môta biname le, a Zambe wom? 
Jé David a ne jô wo a dañ abim a jôya? Wo yem mbo ésaé wôé, wo e Zambe wom! 
Amu nkobô wôé a avalʼane nleme wôé wo kômbô nde ô maneya bo beta be mam bete asu ya liti me mbo ésaé wôé. 
O ne foʼo anen a Zambe ya nnôm éto! Amu teke jôm ja funane wo, a Zambe mfe a nji bo ve wo, éyoñ bia fombô mam bi nga wôk a melo mangan. 
Ye ayoñ afe é ne si nyô é too ane ayoñe dôé Israél, a ye bezambe be nga tame ke kôté ayoñe te na é bo éndap a ve de jôé avale ô nga bo Israél? Ô boya Israél beta be mam, beangôndô be mam asu mvaé ya si jôé, bôte bôé ô nga kôté Ejipte be too, nalé fe meyoñ a bezambe yʼEjipte be too, asu ya na Israél a bo jôme jôé 
O yemeteya ayoñe dôé Israél na é bo ayoñe dôé nnôm éto; a wo, Nti, Ô ntoo e Zambe wé. 
Eyoñe ji, a Zambe ya nnôm éto, boʼo na nkobô ô maneya kobô mbo ésaé wôé a nda bôte jé ô tabe nnôm éto, a boʼok avalʼane nkobô wôé ô né. 
Jôé dôé e boʼo duma nnôm éto a be jôʼô na: Nti ya minsamba mewosan a ne e Zambe Israél! E ndaa mbo ésaé wôé David é boʼo ngu asu dôé! 
Amu womien, a Nti ya minsamba mewosan, Zambe yʼIsraél, Ô kulaneya mbo ésaé wôé jam ô jôʼô na: Ma ye lôñe wo nda ! Amu ajô te mbo ésaé wôé a te bi ngule nlem ya yeʼelane wo. 
Eyoñe ji a Zambe wom, wo ô ne Zambe, mejô môé me ne bebela, a ô kateya mbo ésaé wôé mbamba jame nyô. 
Ajô te kañeseʼe botan e ndaa mbo ésaé wôé éyoñe ji, nalé ja ye tabe nnôm éto asu dôé! Amu wo Zambe wom ô kobôya, a ébotane jôé, e ndaa mbo ésaé wôé ja ye nyoñ ébotan nnôm éto.
A nga bo na éyoñe mam mete me maneya, David a nga bôé Befilisteñ a samele be, a nga vaa be ngule njôan be nga bili.
A nga bôé fe Bemôabit, a nga yemete be na be bômbô tyia, a nga wôé ngab ébaé ya be be, a nyii ke ngabe jia; ane Bemôabit be nga ke éjôé David si, be yakaʼane nye toya .
David a nga bôé fe Adadézer, e mona Rehôb, njô bôte ya Sôba, éyoñ a nga beta ke telé éjôé jé ôsôé Efrat. 
David a nga nyoñe nye bewulu bikabela toyini a mintete zamgbwa a bewulu si toyini mewôm mebaé. A nga baʼale bikabela ntet ve a nga tyiʼi bi bivoʼo bise mvuse mimbiaé. 
Ane Besirieñ ya Damas be nga zu volô Adadézer, njô bôte ya Sôba, a David a nga wôé bôte ya Siri toyini mewôm mebaé a ébaé. 
David a nga telé minkan bezimbi e Siri ya Damas, a Besirieñ be nga ke éjôé David si, be yakaʼane nye toya . Nti a nga bo na David a dañ e vôm ase a nga ke. 
Ane David a nga nyoñ biben bi or bebo bisaé Adadézer be nga bili a kee bie e Yérusalém. 
David a nga nyoñe fe étua abui mvot e Béta a e Bérôtayi, bitisone Adadézer.
Toyi, njô bôte ya Amat, a nga wôʼô na David a maneya bôé nkane bita Adadézer ôse. 
Ane a nga lôme mone wé Yôram be David na a batane nye a seʼe nye amu a nga bo Adadézer bita a bôé nye. Amu Toyi ba Adadézer be nga wosan. Yôram a nga ke a bili biôm bi ne mboon a argent a biôm bi ne mboon a mvot.
Ane njô bôte David a nga telé bie étyi be Nti avale fe a nga telé argent a or a nga nyoñ e be meyoñ mese a nga dañ, 
e Siri, e Môab, e Béamônite, e be Befilisteñ, e be Amalék, a e be akum a nga sa Adadézer, e mona Rehôb, njô bôte ya Sôba.
Jôé David é nga beta wum nsoon a nga so dañe Besirieñ tañe bôte toyini awôm a muam, e mbiʼili nku. 
A nga telé minkane bezimbi Edom, a nga telé minkan bezimbi Edom ase; a Edom ase a nga ke éjôé David si; Nti a nga bo David na a dañ e vôm ase a nga ke.
David a nga jôô Israél ase. A nga tyiʼi ayoñe dé ése mejô zôsôô . 
Yôab, mona Séruya, a nga jôô nsamba mewosan; Yôsafat mona Ahilud, a mbe mbaʼale mintilan; 
Sadok, e mona Ahitub, a Abimélék e mona Abiatar, be mbe betuni; 
Séraya a mbe ntilimam; Benayahu, e mona Yehôyada ba be Bekérétieñ a Bepelétieñ be nga too; a bone be David be mbe bivet yʼôsu.
Ane David a nga jô na: Ye môt éziñ ya nda bôte Saül a ngenan foʼo me mvamane nye amu Yônatan? 
Mbo ésaé éziñ ya nda Saül, jôé na Siba, a nga zu be David njô bôt. Ane njô bôt a nga jô nye na: Ye wo ô ne Siba? Ma, mbo ésaé wôé, me ne Siba! 
Ane njô bôt a nga jô na: Ye môt a nji beta bo e nda bôte Saül, me liti nye mvame Zambe? Siba a nga yalane njô bôte na: Mona Yônatan a ngenan a vee, ve a ne mbôbôʼô mebo. 
Njô bôt a nga sili na: A ne vé? Siba a nga yalane njô bôte na: A ne e ndaa Makir, mona Amiél, e Lôdebar. 
Ajô te njô bôt a nga lôme bôt be ke nyoñe nye e ndaa Makir, mona Amiél, e Lôdebar. 
Ane Mefibôsét, e mona Yônatan, mona Saül, a nga zu be David a ku asu é butu si, a kute meboñe si, David a nga jô na: A Mefibôsét! Nye na: Mbo ésaé wôé nyô. 
David a nga jô nye na: Te ko woñ! Bebela a ne na ma zu mvamane wo amu ésoo Yônatan. Ma ye bulane kee wo mesi mʼésoo Saül mese, a wo ye di tawôlô wom éyoñ ése. 
A nga kute meboñe si a jô na: Mbo ésaé wôé a ne za ane wo kôñelan e be mbime mvu ô ne ane ma?
Ane njô bôt a nga loone Siba, mbo ésaé Saül a jô nye na: Ma ve mona masa wôé jôm ése é mbe ji Saül a nda bôte jé ése. 
Wo ye bé mefup asu dé, womien, bone bôé a bebobisaé bôé a wo ye naane bidi wo ye kôan, nalé mona e masa wôé a ye bi bidi ya di. Ve Mefibôsét, e mona masa wôé, a ye di tawôlô wom éyoñ ése. Siba a nga bili bon awôm a betan a bebo bisaé mewôm mebaé. 
Ane Siba a nga jô njô bôte na: Mbo ésaé wôé a ye bo mam mese njô bôt e tate wom a bendé mbo ésaé wé. David a nga jô na: Mefibôsét a ye di tawôlô wom ane wua ya bone be njô bôt. 
Mefibôsét a nga bili monafam a too mongô, jôé na Mika, a ba bese be nga too e ndaa Siba be mbe bebo bisaé Mefibôsét. 
Mefibôsét a nga too Yérusalém, amu a nga di éyoñ ése e tawôlô njô bôt. A mbe ñyeyem mebo mebaé.
A nga bo na éyoñe mam mete me maneya, njô bôt Beamônite a nga wu, nde mone wé Anun, a nga jôô éjiane jé. 
Ane David a nga jô na: Ma ye liti Anun mvam , e mona Nahas, avalʼésaa a nga liti mvam mfaʼa wom. Nde David a nga lôme bebo bisaé bé be volô nye nlem amu awu ésaa. Ane bebo bisaé be David be nga kui e sii Beamônite. 
Eyoñe te bôte ya éjôé Beamônite be nga jô Anun masa wobe na: Ye wo simesane na David a lôme wo bevolô minlem amu ésemé a semé ésoo? Ye sa asu ya yem a looé tison a bulekane je, nde a lôme bebo bisaé bé be wo? 
Eyoñe te Anun a nga bi bebo bisaé be David, a tyeñe be zel éfas a tyiʼi be mengômesan ataté ézezañ a kui mfaʼa ya mvuse si; éyoñe te a nga bulane be e be masa wop. 
Ane be nga kate de David, nde a nga lôme bôt be ke tôbane be amu bôte bete be nga wôʼô mbia ôson; a njô bôt a nga lôme be tyiñe na: Tabaʼan e Yérikô akekui zele jenan é maneya kui éyoñe te mia ye beta zu.
Eyoñe Beamônite be yeneya na be dutuya ziñ e be David, nde be nga nyoñe bezimbi ba wulu a mebo mfaʼa wop tañe bôte toyini mewôm mebaé e be Besirieñ ya Bét-Rehôb a e be Besirieñ ya Sôba, be nga nyoñe fe bôte toyini e be njô bôte Maaka, a bôte toyini awôm a ébaé e be bôte ya Tôb. 
David a nga wôʼô de a lôme be Yôab, a nsamba mewosan ôse, biwôlô bi bôt be ke wosane be. 
Ane Beamônite be nga kui atan a tebe minnoñ mi too ntaʼan asu mewosan anyiine mbé; Besirieñ ya Sôba a Rehôb, bôte ya Tôb a Maaka be nga tele ngume vôm e nseñ mewosan. 
Yôab a nga yene na ba ye bi asu bita ôsu a mvus. Nde a nga tobe bôt ézezañ ya ba ba dañe yeme wosan, ane a nga tebe ba be Besirieñ be lôane mesu; 
Eyoñe te a nga telé monyañ, Abisayi, évete ya bôte bevoʼo bese, be tele ba be Beamônite be lôane mesu. 
Ane a nga jô na: Nge Besirieñ be ne ngu a dañe ma, wo ye zu volô ma; a nge Beamônite be ne ngu a dañe wo, ma ye zu volô wo. 
Boʼo ngu, mvaʼan biabebiene ngu asu ayoñe dangan a bitisone bi Zambe wongan, a Nti a boʼo jam ése a yene mvaé! 
Ane Yôab a nga ke ôsu ba be bôt be mbe nsamba wé a tyaʼa Besirieñ, be nga tup ôsu vié. 
Beamônite be nga yene na Besirieñ be tubeya, nde be fe be nga tup asu Abisayi a bulan e tison. Ane Yôab a nga bulane Yérusalém a soʼo ôbane ya wosane Beamônite.
Eyoñe Besirieñ be yeneya na Israél a dañeya be, be nga fulane ngu. 
Ane Adadézer a nga lôme na minsamba bezimbi Besirieñ mi ne ôsôé yat mi kôlô si, a ane be nga kui Elam. Sôbak, évete nsamba mewosan Adadézer a nga tele be ôsu. 
Ane be nga kate de David, nye ve sulan Israél ase, be dañe Yordan a kui Elam. Ane Besirieñ be nga tebe be lôô David asu a wosane nye. 
Besirieñ be nga tup asu Israél, a David a nga jiane be minsamba avale di: bevagoñ bita mintete zamgbwa a bebebe bikabela toyini mewôm menyin; a nga bibi fe évete ya nsamba mewosane wop jôé na Sôbak, nde a nga wulu valé. 
Bejô bôt bese be nga tii a Adadézer, éyoñ be yeneya na Israél a dañeya be, be nga late ngbwa a Israél a tabe éjôé jé si; a Besirieñ be nga ko woñe ya volô Beamônite.
Mbu ô nga tôñe valé éyoñe bejô bôt ba ke bita, David a nga lôme Yôab a bebo bisaé bé a Israél ase na be ke bôé Beamônite a dili Raba bita. Ve David a nga liʼi Yérusalém. 
Mamengôʼé, David a nga kôlô si énoñe jé, a nga ke a wulu andile ya nda njô bôte yôp, a too andile yôp, nde a nga yene minga a wobaʼan a too étua abeñ. 
Nde David a nga lôme bôt be ke fas ajô ya minga ate. Be nga kate nye na: Bet-Séba le, ngone Eliam, nga Urie mone Hitite. 
Ane David a nga lôme bôt be ke nyoñe nye. Ndʼa nga zu be nye, ane a nga bômbô nye a too na minga ate a mbe ézezañ ya ntunane wé amu mvine jé. Ane a nga bulan e nda jé. 
Ane minga ate a nga nyoñ abum a lôme David tyiñe na: Me ntoo abum.
Eyoñe te a nga lôm be kate Yôab na: Lôme ma Urie, mone Hitite; nde Yôab a nga lôme Urie be David. 
Ane Urie a nga ke be David, nde David a nga sili nye avale Yôab a too, avale bôt be né a avale bita bia wulu. 
Eyoñe te David a nga jô Urie na: Kele nda jôé a sôbe mebo môé. Ane Urie a nga kui ndaa njô bôt atan a njô bôt a nga lôme nye atôm. 
Ve Urie a nga bômbô e mbé ya nda njô bôt, ba be bebo bisaé be masa wé bese, a nji siliki e nda jé. 
Ane be nga kate de David na: Urie a nji siliki nda jé. Eyoñe te David a nga sili Urie na: Nga wo so dulu? Amu jé ô nji siliki e nda jôé? 
Urie a nga yalane David na: Éwolo Zambe, Israél a Yuda be too bibem, masa wom Yôab a bebo bisaé ba vule minkan e miñyanebe, amu jé me ma yiane nyiin e nda jam a di a nyu a bômbô minga wom? Ane é ne bebela na womien ô vee, me se nguleya bo avale jame te! 
Ane David a nga jô Urie na: Betaʼa tabe vana den, a akiti ma ye suu wo. Nde Urie a nga tabe Yérusalém môs ôte a wu ô nga tôñe valé. 
David a nga loone nye na a di a nyu émien a too, nde a nga bo nye na a ke sulé; mamengôʼé nde Urie a nga kui atan a ke vôm a bômbô ba be bebo bisaé be masa wé, ve a nji ke e nda jé.
Mametyé, David a nga tili Yôab kalate a lôme nye nye a Urie. 
A nga tili e kalate ate été na: Telaʼane Urie asu bita da dañe ngu a tinekane nye mvus, nalé a ye biban a wu. 
Eyoñe Yôab a maneya fombô tison, a nga telé Urie vôm a nga yeme na biwôlô bi bôte ya bita bi ne valé. 
Bôte ya tison be nga kui a wosane Yôab; bôte ya jama bôt be nga wu, bevoʼo ya bebo bisaé be David fe, a Urie, mone Hitite a nga wu fe. 
Ane Yôab a nga lôme David foé ya mam mese me nga boban e nseñ bita. 
Nde a nga bendé mbeʼe foé na: Éyoñ wo ye mane kate njô bôt mam mese ya mewosan, 
nge njô bôt a yaa a jô wo na: Amu jé mia te zu bebé tison a wosan, Ye mi nji yeme na be ne wua mengaa bôt be tele mimfine yôp? 
Za a nga wôé Abimélék e mona Yérubését? Ye sa minga a nga lume nye éfas akoʼo ba koʼo bidi e mfine yôp, ye a nji wu e Tébés? Amu jé mi nga subu bebé mfin? Eyoñe te wo ye yalane na: Mbo ésaé Urie a wuya fe.
Ane mbeʼe foé a nga ke. Eyoñ a nga kui, a nga kate David mam mese me mbe, amu ya Yôab a nga lôme nye. 
Mbeʼe foé a nga jô David na: Bôte bete ba te bi maʼa be bia; ba te zu wosane bia afan, a bia te tindi be a kui anyiine mbé . 
Bewua bilaé ba te lume bebo bisaé bôé mekoñ be too mfine yôp, ajô te bôte bevoʼo ya bebo bisaé be njô bôt ba te wu, a mbo ésaé wôé Urie, mone Hitite fe a wuya. 
Nde David a nga jô mbeʼe foé na: Wo ye kobô Yôab na: Te ndeñele womien ajô di, amu nkpwaté mekôn ô ne wôé môte nyô, éyoñ éfe ô ne wôé môte mfe; wosaʼane tison a ngul ése a kpwé je. A wo boʼo ngu!
Nga Urie a nga wôʼô na nnôm a wuya, éyoñe te a nga bo mame ya yi nnôm.
Eyoñe meyeb me maneya, David a nga lôme bôt be ke nyoñe nye, nde a nga nyoñe nye nda jé. Ane a nga bo minga wé a biaé nye monafam. Nti a nga wôʼô jame David a nga bo abé .
Ane Nti a nga lôme Natan be David. Nde Natan a nga zu be nye a jô nye na: Bôte bebaé be nga too tisone jia, wua a too nkukum, nyô mboʼo ki nzôzoé . 
Nkukum ô nga bili étua abui bikela, mintômba a benyak. 
Nzôzoé ô nji bi jôm veñgeveñge ve mone ngale ntômba wua, nyô a nga kus; a nga ve nye bidi, a nga yaé be nye ba be bone bé. A nga di di belet jé, a nyu mendim élaé jé, a mbe a kele ôyo e tôé jé. A mbe nye ane ngo jé. 
Nneñ éziñ a nga suane be nkukum. Nkukum ô nga yeʼele mone mbam a beta mbame biyem wé asu ya yame nneñ a nga kui be nye jôme ya di. Nde a nga bi ngale ntômbaa nzôzoé môte wu a yame wô môt a nga suane be nye.
Eyoñe te David a nga yaa môt ate a jô Natan na: Ane Nti a vee! Môt a nga bo jame te a yiane wu. 
A a ye bulane ngale ntômba biyoñ binyin, amu jam a nga bo a amu a nga bo te kʼéngôngo.
Nde Natan a nga jô David na: Wo ô ne môt ate! Avale di Nde Nti, Zambe yʼIsraél a jô na: Ma me nga woʼo wo mbon ô bo njô bôte ya Israél, a ma me nga kôté wo e mo me Saül; 
me veya wo e ndaa masa wôé, me teléya binga be masa wôé abume dôé, nge abime te é ne tyôtyoé, ma ye beté jam afe! 
Amu jé ñhe wo te biasé nkobô Nti a mboone jam é ne abé e mise mé? O wôéya Urie mone Hitite a nkpwaté mekôn; ô nyoñeya nga a bo minga wôé, ve nye, ô wôéya nye a nkpwaté mekône Beamônite. 
Eyoñe ji, nkpwaté mekôn wo ye bo te kôlô nda jôé, amu wo te biasé ma, a amu wo te nyoñe nga Urie, mone Hitite, a bo minga wôé.
Nti a kobô na: Ma zuu bidim be wo bi soʼo e nda bôte jôé été, a ma ye nyoñe binga bôé womien a ve be wua ya bôt be ne wo bebé mise môé me lôô, a ye bômbô be éfufube jôp. 
Amu wo te bo asoé; ve ma ma ye bo jame te Israél ase a lôô, jôbe fe é lôô.
Ane David a nga jô Natan na: Me boya Nti abé ! Nde Natan a nga jô David na: Nti a jaméya abé dôé woo ye ke wu. 
Vʼamu wo te bo na besiñ be Nti be kobô mejô meta éyoñ wo te bo jame te, ajô te monafam a bialéya be wo a ye wu. 
Ane Natan a nga ke e nda jé. Nti a nga bibi mone minga Urie a nga biaé David, ndʼa nga taté na a duk . 
Ane David a nga yeʼelane Zambe asu monafam ate a a nga taté na a tyi bidi. Eyoñ a nga nyiine nda jé a nga lôt alu a bôô tyia. 
Benya bôtô ya nda jé be nga yemete nye na a kôlô si; ve a nji kômbô a a nji di bidi ba be be. 
E môse zamgbwale, ñwô be nga kate nye na mon a wuya; amu be nga jô jô na: Éyoñe mon a mbe a vee, bi nga kobô nye, ve a nji wôʼô bia; bia ye bo ayoʼo ya jô nye aya na: Mon a wuya? Ke a ye bo ébubua! 
David a nga yene na bebo bisaé bé ba kobô ôfôfoé e zañe jap, éyoñe te a nga yeme na mon a wuya. Nde a sili bebo bisaé bé na: Ye mon a wuya? Be nga yalane na: A wuya. 
Eyoñe te David a nga kôlô si, a mane wobane mendim a ôlobinda, a tyendé fe mengômesan; Eyoñe te a nga ke nda Zambe a kañ. Mvuse valé, a nga ke nda jé a sili na be ve nye bidi, nde a nga di. 
Eyoñe te bebo bisaé bé be nga jô nye na: Jam wo te bo di da tinan aya? Eyoñe mon a vee, wo te tyi bidi a yôn; éyoñe mon a wuya nje wo kôlô si a di bidi! 
A nga yalane na: Éyoñe mon a be vevee ma te tyi bidi a yôn me jôʼô na: Za a yem nge Nti a ye mvamane ma a bo na mon a bo te wu? 
Vʼéyoñe ji a wuya, amu jé me beta tyi bidi, ye me ne nguleya beta bulane nye? Ma ma ye ke be nye, ve nye aa ye ke beta zu be ma.
Ane David a nga volô minga wé Bet-Séba nlem , nde a nga ke be nye a bômbô nye. Nde a nga biaé monafam a yôlé nye jôé na salomon, Nti a nga nyeʼe nye. 
Ane David a nga kalane nye e mo me nkulu mejô Natan a be nga yôlé nye jôé na Yedidia, amu Nti a nga nyeʼe nye.
Yôab, nyô a nga dili Raba Beamônite bita, a nga nyoñe tisone njô bôt. 
Ane a nga lôme minlôman be David be jô nye na: Me diliya Raba bita a me nyoñeya tisone mendim; 
Ajô te sulaʼane bôte bevoʼo yʼayoñ éyoñe ji a zu vule minkan asu tison a nyoñe je, mamien me za nyoñe je a yôtane jôé dam été. 
Ane David a nga sulane bôte bese a ke wosane Raba; nde a nga dili nye bita a nyoñe nye. 
A nga nyoñ ékate duma é nga too e njô bôte yʼété nlô; ékate te é mbe adit tañe talañ or jia, akoʼo é nʼédima é too fʼété. Be nga beté je nlô David, nyô a nga kôlô tison a bili abui akume ya nsa. 
Mfaʼa bôt be nga too été, a nga kuli be atan a lôme be be ke bo ésaé ya siʼi so, ji ya senane si a bibaʼa bityé, a ji ya baʼé bilé a ôvôn étyé, be mbe fe be bili fonos ya bibi brik; avale te a nga bo bitisone bise ya Beômônite. Eyoñe te David a nga bulane Yérusalém a bôte bese.
A nga bo na, éyoñe mam mete me maneya. Absalom, e mona David, a nga bili kal é too étua abeñ jôé na Tamar; Amnon, e mona David, a nga nyeʼe nye. 
Nsisim ô nji bômbô Amnon si a kui kui vôme ya kon amu ajô Tamar, e kale jé; amu a mbe éndun, a Amnon a nga yen ayaé ya bo nye jam éziñ. 
Amnon a nga bili mvôé jôé na Yehônadab, e mona Siméa, monyañe David; Yehônadab a mbe atyeñ abui. 
Nde a jô Amnon na: Amu jé tyé ése wo dañe dañe yené éngôngo? Amnon a nga yalane nye na: Ma nyeʼe Tamar, kale mojañe Absalom. 
Yehônadab a nga jô nye na: Kele bômbô si a veñesan nkôkon. Eyoñ éso a ye zu jome wo wo ye jô nye na: Kañeseʼe na kale jam Tamar é zu ve ma bidi; ma yi a zu yame bidi bite mamien me lôô éyoñe te ma ye yen a nyoñe bie e mo mé. 
Eyoñe te Amnon a nga bômbô si a veñesane nkôkon. Ane njô bôt a nga zu jome nye, nde Amnon a jô nye na: Ma yeʼelane wo na Kale jam é tame zu yame ma biwôlé bibaé e mise mam été, a ve ma bidi e wo wé été. 
Nde David a nga lôme Tamar tyiñ e menda été na: Ma yeʼelane wo na ô ke e ndaa ndôme jôé Amnon a yame nye bidi. 
Ane Tamar a nga ke e ndaa ndôme jé Amnon é mbe é bôô si. A nga nyoñe éko avut, a nga fuʼu je, a nga mame biwôlé ôsu vié a yame bie. 
A nga nyoñ éyañgaʼa a vaa biôm bi mbe été ôsu Amnon. Ve Amnon a nga bene di, nye na: Kulaʼane bôte bese atan! Eyoñe te bôte bese be nga kui atan. 
Eyoñe te Amnon a nga jô Tamar na: Zaʼa ve ma bidi étune nda nné, éyoñe te ma ye di e wo wôé été. Ane Tamar a nga nyoñ biwôlé a nga yam a ke ve bie ndôme jé Amnon étune nda été. 
Awolo a nga ve nye bidi nde Amnon a nga bi nye a jô nye na: Zaʼa bia wo bi bômbô, a kale jam! 
Nde Tamar a nga yalane nye na: Momo, a ndôme jam, te belane ma a ngule minsôn, amu nalé a nji boban Israél été; te bo aval akute jame te. 
Ma ye ke tabe vé a aval ôsone jame te? Womiene fe wo ye yené Israél été ane akut; éyoñe ji, ma yeʼelane wo na ô kobô njô bôt, aa ye ke bene na ô luʼu ma. 
Ve a nji ke kômbô vôʼôlô nye; ndʼa nga bi nye a ngule minsôn a bômbô nye; 
Amané, mvinane Amnon a nga zu vini nye valé ô nga dañe ngu a dañe nyeʼan a nga nyeʼe nye, ane a nga jô nye na: Kôlôʼô si, kele wé! 
Tamar a nga yalane nye na: Momo, éyoñe wo titane ma nalé, wo bo ma abé a dañ abim abé ô maneya bo ma! 
Ve a nji kômbô vôʼôlô nye, ndʼa nga loone mone ndôman a mbe a saane nye a jô na: Titaʼane ma nyina atan a fete nye mbé mvus! 
Tamar a nga beʼe ézingi é too menyôle menyô, amu ngômesan bindune bengone bi njô bôt bi nga beʼe nje le. Ane mongô bisaé Amnon a nga kuli nye atan a fete mbé mvuse jé. 
Ane Tamar a nga mane futi asube nlô a nyab ézingi a nga beʼe é mbe menyôle menyôl; ane a nga beté mo nlô a nga ke a yôn. 
Ane ndôme jé Absalom é nga jô nye na: Ye mia ndôme jôé Amnon mia be? Eyoñe ji, a kale jam, tabeʼe évô, ndôme jôé le; te dañ nyoñe jame te anen e nleme wôé été. Ane Tamar a nga tabe e ndaa ndôme jé Absalom a too étua nteʼan.
Ane njô bôte David a nga nyoñe foé ya mam mete mese nde a nga wôʼôlun abui. 
Absalom a nji jô Amnon jam; vʼa nga baʼale nye ziñ, amu a nga bômbô kale jé Tamar a ngu.
Mimbu mibaé mi lôteya, Absalom a bili betyiʼi mintômba mevul e Baal-Asor bebé Efrayim, ndʼa nga bañete bobefam be njô bôt bese. 
Absalom a nga ke fe be njô bôt a jô nye na: Tame yen mbo ésaé wôé a bili betyiʼi mintômba mevul; ajô te njô bôt a kañeseʼe zu be mbo ésaé wé ba be bebo bisaé bé. 
Njô bôt a nga yalan Absalom na: Momo, a mone wom, bia ye bo te ke bese, mbeʼe ô za dañe wo adit. Ve Absalom a nga yemete nye, ve njô bôt a nji kômbô ke, nde a nga botane nye. 
Absalom a nga jô na: Kañeseʼe ve na mojañ Amnon a zu nsamba wongan. Njô bôt a nga yalane nye na: Amu jé a yiane zu be wo? 
Vʼamu Absalom a nga yemete tyiñe jé nde njô bôt a nga kañese na ba Amnon be ke a bobefam be njô bôt bese.
Absalom a nga bendé bendômane bé na: Tukaʼa yemelan éyoñe nlem Amnon wo ye bo mevak amu woon, me ke me jô mia na: Bibaʼane Amnon! A ntoo ve wôane nye. Te koone woñ, ye sa mamien ma bendé mia jame te? Boʼone ngul a ôdidiʼi! 
Ane bendôman be Absalom, be nga bo Amnon avale Absalom a nga bendé. Eyoñe te bobefam be njô bôt bese be nga kôlô si, môt ase ve dañe tite mulé jé yôp a tup. 
Be ngenane zen , nde foé éte é nga kui be David be na: Absalom a maneya wôé bobefam be njô bôt bese wua teke liʼi. 
Ane njô bôt a nga kôlô si a nyabe mengômesame mé, a bômbô tyia; bebo bisaé bé bese be mbe fe valé, mengômesan nyaban. 
Yônadab, e mona Siméa, monyañe David a nga nyoñe nkobô a jô na: Masa wom a boʼo te jô na be maneya wôé bendôman bese, bobefam be njô bôt, amu Amnon étam nye a wuya; a jame te da so ntyiʼan Absalom a nga tyik, ataté môse Amnon a nga bômbô kale jé Tamar a ngu. 
Eyoñe ji njô bôt e masa wom a boʼo te nyoñe jame te anen e nleme wé été a buni na bobefam be njô bôt be maneya wu, amu Amnon étam nye a wuya.
Ane Absalom a nga tup. Esoé ndôman é nga bo ésaé ya mombô é nga bete mis a yene na: Beta nsamba a zaʼak e zen é mbe nye mvus, mfaʼa ya nkô. 
Nde Yônadab a nga jô njô bôte na: Bobefam be njô bôte balé ba zu! Aval ébien mbo ésaé wôé a toʼo a jôʼôk. 
A ngenan te suu nkobô nde bobefam be njô bôt be nga suan; be nga yôn; njô bôte fe a bebo bisaé bé bese be nga kuli abui miliʼi mis. 
Absalom a nga tup a ke be Talmayi, e mona Amihud, njô bôte ya Gésur; David a nga beʼe meyebe ya mone wé môse mise.
Absalom a nga tup a ke Gésur, a nga tabe wé mimbu mila. 
Ane njô bôt a nga jôʼé ntôñan ya tôñe Absalom, amu valé nlem ô voéya nye ajô awu Ammon.
Yôab, e mona Seruya, a nga yeme na nleme njô bôt ô nga nyeʼe Absalom. 
Nde a nga lôm be ke nyoñe ntyetyeñe minga e Tékôa a jô nye na: Tabeʼe ôlun été a jaé biôm meyep; te wobane mbon a yené ane minga a ne meyep été melu abui den. 
Eyoñe te wo ye ke be njô bôt a kobô nye avale di. Ane Yôab a nga futi nye mejô a yiane kobô anyu. 
Nde minga ya Tekôa a nga ke kobô njô bôt. A nga ku asu é butu si, a kute meboñ a jô na: A njô bôt, nyiʼi ma! 
Njô bôt a nga jô nye na: Jé? Nye na: Mbia jam! Me ne nkus, nnôme wom a wuya! 
Mbo ésaé wôé a ne minga a nga bili bobefam bebaé, bebaane be nga bo mintañete afan teke môt a kandé be; wua a nga bibi nyô mbok a wôé nye. 
Eyoñe ji ayoñ ése é tebeya na da wosane mbo ésaé wôé a ne minga be jôʼô na: Keʼe bia nyô a nga wôé monyañ! Bia kômbô wôé nye, asu ényiñ monyañ a nga wôé; bia kômbô jian toʼo na nyoñ élik! Nalé ba ye dim atyeʼe nduan é liʼiya ma, a liʼi nnôme wom te jôé nge mebukaʼa e si nyô été.
Nde njô bôt a nga jô minga na: Kele nda jôé. Ma ye ve mebendé ajô dôé. 
Ane minga ya Tékôa a nga jô njô bôte na: Ekob é ne énjam, a njô bôt tate wom, a njô ya ndaa ésaa wom! Njô bôt a éto njôane jé bi boʼo te bijô. 
Njô bôt a nga jô na: Nge môt a kobô wo abé , zaʼa me nye a a ye bo te beta taté na a nnambe wo. 
Nde minga a nga jô na: Njô bôt a simesaʼan tote jôé Nti, e Zambe wôé, nalé nkune metyi a ye bo te kôʼôlane njañ, e mone wom a za wu! Njô bôte na: Ane Nti a vee! Kongo ésile jia ya nlô nyô mon jaa ye ku si.
Ane minga a nga jô na: Kañeseʼe na mbo ésaé wôé a ne minga a jô njô bôt e tate wom vʼéfia jia. Njô bôte na: Kobôʼô! 
Minga na: Amu jé ô ne avale di e bʼayoñ é ne di Zambe, amu da yené e nkobô njô bôt été na, njô bôt a ne mekua amu a nji bo na nyô a nga lôme mekaban a beta so? 
Bia yiane foʼo wu. Avale mendim ba te sôé si me se nguleya beta kôane vôme wua, avale te Zambe a ne te beta bete nyô a wuya si, ve a nji kañese na nyô a ne mekaban a tabe nye ôyap. 
Eyoñe ji, nge ma te zu kobô njô bôt, e tate wom mam ma, é ne amu ayoñ da te bo me na me ko woñ. Nde mbo ésaé wôé a ne minga a te jô na: Ma zu ke kobô njô bôt, ndôʼôtô na njô bôt a ye bo e jame mbo ésaé wé a ne minga a sili émiene si a ye jô. 
Ya, njô bôt a ye vôʼôlô mbo ésaé wé a ne minga a sili émiene si a kôté nye e mo me môt a yiane bo na me jañ éliʼi Zambe été bia mone wom. 
Mbo ésaé wôé a ne minga a te jô na: Ngoʼo nge nkobô tate wom njô bôt wo ve ma awoʼon. Amu tate wom njô bôt a ne ane éngele Zambe, nkôman ya wôʼô mvaé a abé . Nti, e Zambe wôé, a tabeʼe be wo! 
Ane njô bôt a nga yalan a jô minga na: Te ma solé jam éziñe ya ajô ma zu sili wo. Minga na: E tate wome njô bôt a kobôʼô! 
Njô bôt nye na: Ye wo Yôab ô nji bo be wo e jam ése di? Minga na: Avale é ne bebela na ô vee a njô bôt tate wom, me voʼo ke mbo nnôm nge mbo ngale ya jame tate wome njô bôt a jô. E ne foʼo bebela na mbo ésaé wôé Yôab nye a nga ve ma mebendé nye fe a nga futi nkobô ôse wu anyu mbo ésaé wôé a ne minga. 
Mbo ésaé wôé Yôab a bo jame te asu ya kôñelane jame te é bo avalʼafe. Ve tate wom a ne fek vʼane éngele Zambe, mfaʼa ya yem e jam ése da lôtane si.
Ane njô bôt a nga jô Yôab na: Yene na ma zu foʼo bo jame te; kele bo na Absalom mongô a zu. 
Nde Yôab a nga ku asu é butu si, a kute meboñe si a botane njô bôt. Ane a nga jô na: Môse wu mbo ésaé wôé a yemeya na me yeneya mvam e mise môé, a njô bôt masa wom, amu njô bôt a bo avalʼane nkobô mbo ésaé wé ô né. 
Eyoñe te Yôab a nga kôlô si a ke e Gésur a zuu Absalom e Yérusalém. 
Ve njô bôt a nga jô na: A kelek e nda jé a a boʼo te yen asu dam. Ane Absalom a nga ke nda jé teke yen asu njô bôt.
Môte mfe a nji bo abeñ Israél ase ane Absalom, a nga nyoñ mesekaʼabui amu nalé; ataté abo si a kui abôbône nlô, teke jam éziñ é ne abé é mbe be nye. 
Eyoñ a tyembane nlô, a mbe a boʼo de amané mbu ése, amu ésile jé é mbe nye adit, adite ésile ya nlô wé é mbe besikel mintete mibaé avale njô bôt a vek. 
Absalom a nga biaé bobefam belaa a monaminga wua jôé na Tamar; Tamar ate a mbe étua abeñ.
Absalom a nga tabe mimbu mibaé te yen asu njô bôt. 
Ndʼa nga sili Yôab na a lôme nye be njô bôt; ve Yôab a nji kômbô zu be nye. A nga beta sili nye éyoñe baa; ve Yôab a nji kômbô zu. 
Eyoñe te Absalom a nga jô bebo bisaé bé na: Mi lôô afube Yôab é ne fefel éndam; fôn é nʼété, kela futane nduan été. Ane bebo bisaé be Absalom be nga diʼi afup. 
Eyoñe te Yôab a nga kôlô a ke be Absalom a sili nye na: Amu jé bebo bisaé bôé ba te diʼi afube dam? 
Absalom nye Yôab na: Ô lôô ma te lôme wo tyiñe na: Zaʼa va a ma ye lôme wo be njô bôt ô jô nye na: Amu jé me nga so Gésur? Da dañe mvaé mfaʼa wome na me tabe wé. Eyoñe ji ma kômbô yen asu njô bôt; a nge ékob éziñ é ne be ma, a jibiʼi bo na me wu. 
Nde Yôab a nga ke be njô bôt a ve nye nkañete te ôse; ane njô bôt a nga loon Absalom, ndʼa nga zu be nye a kute meboñ asu é butu si ôsu njô bôt. Nde njô bôt a nga wuban Absalom.
Eyoñe mam mete me maneya, Absalom a nga jeñe mezene ya bi vagoñ bita, bikabela a bôte mewôm metan ba mate ôsu vié. 
A nga kôlô si ndibe tyé a tebe fefele zene ja ke mbé; éyoñ ése môt a nga bili ajô a kele be njô bôte na a tyiʼi nye ajô te, Absalom a nga loone nye a jô nye na: Wo so tisone fé? Nge a yalane na: Mbo ésaé wôé a ne môte ya ayoñ Israél si ayoñ Israél ka, 
Absalom a nga jô nye na: Tame yen jam wo soman é ne mvoʼé a zôsôô; ve teke môte ya be njô bôt a ye vôʼôlô wo. 
Absalom a nga ke ôsu a jô na: Za a ye telé ma ntyiʼi mejô ya si jangan? Eyoñe te môt ase a bili ajô ya soman, nge jôm éziñ é ne énjé a kamane je, a ye zu be ma a ma ye tyiʼi nyʼajô zôsôô . 
Eyoñe môt a zu nye bebé a kute meboñe si ôsu vié, a nga same nye wo, a bi nye a wubane nye. 
Avale te Absalom a nga bo bôte bese be nga ke be njô bôt asu ntyiʼane mejô, a Absalom a nga dutu minleme mi bôte ya Israél.
Mvuse mimbu mewôm menyin, Absalom a nga jô njô bôte na: Kañeseʼe na me ke Ebroñ, me jalé ntiñetan me nga tiñeti Nti. 
Amu mbo ésaé wôé a nga tiñeti atiñ , éyoñ me nga too Gésur e Siri; me nga jô na: Nge Nti a bulane soo ma e Yérusalém, ma ye kañe Nti. 
Nde njô bôt a nga jô nye na: Kele mvoʼé Ane Absalom a nga kôlô si a ke Ebroñ.
Absalom a nga lôme belooé e meyoñ mese yʼIsraél a jôʼô na: Éyoñ mia ye wôʼô tyiñe toñ, mia ye jô na: Absalom a jôô Ebroñ. 
Bôte mintete mibaé ya Yérusalém be mbe nloon, ba be Absalom be nga ke; be nga ke teke yeme jam éziñ. 
Nté Absalom a nga bo mimvean, a nga lôm be ke nyoñ Ahitôfél, e tisone Gilô, mvee melebe David. Eyoñe te ékôane ja kômbô kpwé njô bôt é nga dañe bo ngu, a bôt be nga dañe dañe bo abui e ngame Absalom.
Ane môt éziñ a nga zu kate David foé a jô na: Bôte yʼIsraél be maneya bo élat a minleme miap be Absalom. 
Nde David a nga jô bebo bisaé bé bese ba be be be mbe Yérusalém na: Kôlaʼane si, ntuban, amu zen bi ne tube Absalom é nji bo. Boʼon avôle ya ke; nalé momo, nye a ye bo avôle ya koone bia, a dutu bidim be bia éyoñ a ye tyame tison a meyo me nkpwaté mekôn. 
Ane bebo bisaé be njô bôt be nga jô nye na: E jam ése masa wongan, njô bôt, a ye tyik, bi ne ve bebo bisaé bôé! 
Nde njô bôt a nga kui atan, a nda jé ése é nga tôñe nye; a nga liʼi bibon awôm bi baʼale nda njô bôt. 
Njô bôt a nga kui, a bôte bese be nga tôñe nye; be nga tebe e susuʼa nda . 
Bebo bisaé bé bese, Bekérétieñ a Bepelétieñ bese, be nga ke ngame jé; nalé fe Begatieñ bese bôte mintete misaman, be soʼo Gat, nsamba njô bôt, be nga tebe njô bôt ôsu.
Ane njô bôt a nga jô Itayi ya Gat na: Amu jé wo fe wo ye zu nsamba wongan? Bulaʼan, mia njô bôt mi tabe, amu ô ne nneñ, nalé fe na ô ne nkôm. 
Ô nga so a angôʼé, den me nga ke ma ndeñe wo nsamba wongan, éyoñe mamien me nji yem vôm ma ke! Bulaʼan mia be bobenyoñ nsamba; ve Nti a boʼo ngaa ya nyeʼane wôé a mvame jôé! 
Nde Itayi a nga yalane njô bôte na: Ane Nti a vee a ane masa wome njô bôt a vee, toʼo na awu nge ényiñ, nne fe mbo ésaé wôé a ye tabe valé. 
Ane David a nga jô Itayi na: Kele lôt! Eyoñe te Itayi ya Gat, a nga lôt a bôte bé bese, a bone bé bese ba be nye be mbe.
Si ése é nga yôn a beta zôʼé a nga bo éyoñe bôte bese be nga lôt. Njô bôt a nga tulane mbiʼili Sédroñ, a bôte bese be nga lôte bebé a zene ya nkôte si. 
Sadok a mbe fe valé, ba be Belévit bese, be beʼe éwolo élate Zambe; be nga bôé éwolo Zambe si a Abiatar a nga bet asu mimvean nté bôt be nga sondô mane kôlô e tison. 
Ane njô bôt a nga jô Sadok na: Bulaʼan éwolo Zambe e tison. Nge Zambe a mvamane ma, a ye beta soo ma a bo na me yen éwolo a vôm é bôô. 
Ve nge a jô na: Me nji fe kañese wo! Ma nyô, a boʼo ma jam ese a ye yene mvaé. 
Njô bôt a nga beta jô ntuni Sadok na: Ye ô lôô, bulaʼane mvoʼé e tison, nalé fe mone wôé Ahimaas a Yônatan, e mona Abiatar mia be bone benan bebaé. 
Mi lôô na éyoñ ja ye lôte ma abui e minjeʼese ya nkôte si akekui foé éziñ é soya ma be mia. 
Nde Sadok a Abiatar be nga bulan éwolo Zambe e Yérusalém a tabe wé.
David a nga bete nkôle beôlivié. A betek a kele a yi, nlô mbutan, a wuluʼu minsoé mebo, ba bese be mbe nsamba wé fe be nga buti minlô miap be nga bet be kele ba yôn. 
Be nga zu kate David na: Ahitôfél ba Absalom be ne nsamba wua ya bôt ba kômbô kpwé éjôé. Nde David a nga jô na: A Nti, boʼo na meleb mʼAhitôfél me bo ma môt a voʼo vôʼôlô! 
Eyoñe David a nga kui abôbône nkô, e vôm a nga kute meboñe si asu Nti, ateme na Usayi a nga zu tôbane nye a too mone Arkieñ, alôʼô nyaban a nlô ñwoʼon étek. 
Ane David a nga jô nye na: Te zu nsamba wom, ô za bo ma adite mbeʼe; 
Vʼé ne mvaé na ô bulane tison a jô Absalom na: A njô bôt, ma ye bo mbo ésaé wôé; melu mvus, me mbe mbo ésaé ésoo, ve me ne mbo ésaé wôé éyoñe ji; zen éte nje ô ne volô ma éyoñ wo ye tonekan mefeʼe me Ahitôfél. 
Betuni ba: Sadok a Abiatar mia be be mi ne wé. Jam ése wo ye wôʼô e nda njô bôt, wo ye kate de betuni Sadok a Abiatar. 
A amu be bili bobefame babe bebaé fefele jap, Ahimaas asu Sadok, a Yônatan asu Abiatar, mia ye lôme ma tyiñe ya jam ése mia kômbô na me yem a be. 
Ane Usayi, mvôé David a nga bulan e tison. A Absalom a nga nyiin e Yérusalém.
Eyoñe David a lôteya abôbône nkô abim éziñ, a teme na Siba a nga zu nye ôsu, a mbe mbo ésaé Mefibôsét a bijakase bibaé bi bili bon , bi beʼe fe belet mintete mibaé, mimbom bibuma bi ndiʼi woon bi ne nkôt ntet, bibuma ya ésep ntet a ndeʼe woone jia. 
Nde njô bôt a nga jô Siba na: Wo ye bo biôme bite jé? Siba na: Bijakas bia ye volô mbeʼan ya beʼe bôte ya nda njô bôt belet a bibuma ya ésep bia ye bo bidi asu bendôman, a bôt ba ye tek e nkôte si ba ye nyu woon. 
Njô bôt a nga jô na: E mon masa wôé a ne vé? Siba a nga yalane njô bôte na: A liʼiya Yérusalém amu a te jô na: Den ndaa Israél ja ye bulane ma éjôé ésaa wom. 
Ane njô bôt a nga jô Siba na: Tame yen jôm ése é ne ji Méfibôsét é ne énjôé. Siba na: Ma kute meboñe si! Me tame yene mvam mise môé, a njô bôt masa wom!
Njô bôte David a nga ke a kui Bahurim. Môt éziñ a nga so valé a too môte ya abume bôte nda Saül, jôé na: Siméyi, e mona Géra. Emien a nga so nalé a zu a tote mejô biyoʼé anyu dé. 
Nde a nga wua David mekok a wua fe bebo bisaé be njô bôte David, wôna jama bôt a bôte mewosan be mbe môt ate mbo nnôm a mbo ngal. 
Simeyi a mbe a kobôʼô nalé a yokéʼé David a jôʼô na: Kele atan, kele atan, ñwôé bôt, zesé jôm! 
Nti a bo éyoñe jina na metyi mese ya ndaa Saül me sôé wo nyô amu wo jôô éjiane jé; a Nti a keya éjôé e mo me mone wôé Absalom, ô lôô ô ntoo éngôngo avale wo yiane de, amu ô ne ñwôé bôt! 
Eyoñe te Abisayi, e mona Séruya, a nga jô njô bôte na: Amu jé mbime mvu wu wo yoʼé njô bôt e masa wom? Tame suu me lôt, a ma ye tyiʼi nye nlô. 
Ve njô bôt a nga jô na: Me bili za ajôô a wo, mona Seruya? Nge a yoʼé ma nalé a ne na Nti a te jô nye na: Yokéʼé David! Za ñhe a ye jô nye na: Amu jé wo bo ana? 
David a nga jô Abisayi a bebo bisaé bé bese na: Mi lôô na, e mone wom a nga kui miñya miam a jeñ ényiñe jam, kô fé mone Bényaminite nyô! Jôkaʼane nye a yoʼé, amu Nti a te kobô nye de. 
Eko éziñe na Nti a ye fombô njuʼu wom a suʼulane bo ma mvaé éjiane biyoʼé ya den.
Ane David ba be bôte bé be nga kee e dulu dab ôsu; Simeyi a mbe a wuluʼu ayo nkô bebé a David, a wuluʼu a yokéʼé nye, a wuʼa nye mekok , a mialaʼane mbuluk. 
Eyoñe te njô bôt a bôte bese ba be be be mbe nsamba be nga kui abuk é jaéya be nlem , a valé nye be nga bo ne suu édudu.
Absalom a bôte bese, bôte yʼIsraél, be nga nyiin e Yérusalém; a Ahitôfél a mbe nsamba wé. 
Eyoñe Usayi, mone Arkieñ, mvôé David, a nga kui be Absalom a nga jô nye na: Ényiñe njô bôt é boʼo ayap! Enyiñe njô bôt é boʼo ayap! 
Nde Absalom a nga jô Usayi na: Tame ñhe yene nyeʼan ô bili nyo mvôé! Amu jé mia nyô mvôé mi nji ke? 
Usayi a nga yalan Absalom na: Momo! Amu me ne be nyô Nti a jama bôte nyôna ase a bôte bese yʼIsraél be tobeya, môt ate nye bia nye bia ye tabe. 
Jame baa na: Za ma ye saane nye ye sa e mone wé? Avale me nga saan ésoo avale te ma ye saane wo. 
Ane Absalom a nga jô Ahitôfél na: Bôndaʼane feʼe ya jam bia ye bo. 
Nde Ahitôfél a nga jô Absalom na: Kele be bibon ésoo a nga liʼi ndaa njô bôt be baʼale je, éyoñe te Israél ase a ye yeme na ésoo a yeneya wo abé , éyoñe te mo ya bôte bese be ne mvuse jôé ma ye yeme ngu. 
Nde be nga lame nda éndelé andil asu Absalom, éyoñe te Absalom a nga ke bômbô bibon bi ésaa e mise mʼIsraél ase. 
Mefeʼe Ahitôfél a ve me mbe me bili ngu melu mete vʼane ba sili nkômbane Zambe Emien. E nne mefeʼe me Ahitôfél mese me mbe nalé, toʼo asu David nge asu Absalom.
Ane Ahitôfél a nga jô Absalom na: Jôkéʼé ma me tobe befam toyini awôm a ébaé! Ma ye kôlô si a tôñe David alu ébiene di. 
Ma ye suane nye yôp éyoñ a teʼeya, a éyoñe mo mé fe me ntoo nteʼan, ma ye futi woñ e vôm a né, a bôte bese ba be nye be né ba ye tup. Njô bôt étam nye ma ye wôé. 
Nalé ma ye dutu bôte bese be wo; mbulane mvus ya bese ô tii be môt wo jeñ, éyoñe te bôte bese ba ye tabe mvoʼé . 
Ane Absalom a nga yene nkobô te mvaé nalé fe bemvendé bese yʼIsraél.
Ve Absalom a nga jô na: Tame fe loon Usayi, mone Arkieñ, bia ye fe wôk jam a ye jô. 
Ane Usayi a nga zu be Absalom, a Absalom a nga jô nye na: Avale di nde Ahitôfél a te kobô; ye bia yiane bo aval a te jô, ye momo? Wo fe kobôʼô! 
Usayi a nga yalan Absalom na, éyoñe ji feʼe Ahitôfél a te ve é nji bo mvaé. 
Nde Usayi a nga jô na: Wo yem ésoo a bôte bé! Be ne biwôlô bi bôt, ayok ane zoʼo ya afan ba te wôlé bon . Esoo a ne môta mewosan a a ye lôt alu ézezañe bôt; 
tame yen, éyoñe ji, a solô ébé éziñ nge vôm éziñe mfe. Nge ataté éyoñe ji, ba wôé bôte bʼéziñ, foé ja ye mialan a bôt ba ye jô na: Be dañeya bôt be nga lat a Absalom bita! 
Eyoñe te môt a dañ éwôlô, toʼo na a beʼe nleme ngbwegbwem, a ye bili atek; amu Israél ase a yeme na ésoo a ne mben a na ba be biwôlô bi bôt be ne nsamba. 
Ajô te ma ve feʼe na Israél ase a sulan e vôm ô né, ataté Dañ a kui Birséba, be too abui ane nselek ô né e nsaʼa mañ; éyoñe te womien wo ye ke wosane be. 
Bia ye kui be nye avale vôm ése a né a bia ye ku nye yôp avalʼane mfô a ku si. Teke wua a ye liʼi, toʼo nye, toʼo môte wua ya bôte ba be be be né. 
Nge a wondé e tison éziñ, Israél ase a ye kee minkol e tison éte, a dutu je ôtôñ, akekui ba ye bo teke fe koon toʼo ve ôyôm ôkôk. 
Eyoñe te Absalom a bôte bese yʼIsraél be nga jô na: E feʼe Usayi, mone Arkieñ, é nʼabeñ a dañe nyô Ahitôfél. Vʼé ne na Nti a nga tyiʼi na a kpwé e mbamba feʼe Ahitôfél, éyoñe te a ye zuu bidim be Absalom.
Ane Usayi a nga jô betuni Sadok a Abiatar na: Ahitôfél a te ve Absalom feʼe nyô a nalé fe e be bemvendé ya Israél; ve ma ma te liti jame di a di. 
Eyoñe ji jikaʼa lômane foé be David a jô nye na: Te tabe alu di minjeʼese ya nkôte si, ve kele ôyap, njô bôt a bôte bese be ne nsamba wé be za bôé bebien vôme ya wu. 
Yônatan a Ahimaas be mbe be tele En-Rôgel. Eyoñe te mbo ésaé minga a nga zu jô be na be ke kate njô bôte David foé, amu be nji bo ayoʼo ya yené nge nyiin e tison. 
Ndôman éziñ é nga yene be a ke kate Absalom. Ve Bebaane bese be nga ke avôl a kui Bahurim, e nda môt éziñ a mbe a bili mfaʼan anjeñ e nseñ, nde be nga sis été. 
Eyoñe te minga a nga nyoñ éyé a buti je anyu anjeñ a miase ntyaʼane nlisi été yôp na môt a bo te yeme jam éziñ. 
Eyoñe te bebo bisaé be Absalom be nga nyiine nda be minga ate a jô na: Ahimaas a Yônatan be ne vé? Minga a nga yalane be na: Be dañeya mon ôsôé. Be nga jeñ, vʼéyoñ be boya te yene be be nga bulane Yérusalém. 
Eyoñ be keya, Ahimaas a Yônatan be nga jô David na: Kôlaʼane si boʼon avôle ya dañ ôsôé, amu Ahitôfél, a te ve feʼe ja wosane mia ana. 
Eyoñe te David a bôte bese be mbe nsamba wé be nga kôlô si a dañe Yordañ; melenda me tyé, teke môte wua a nga liʼi fefel, teke môte wua a nga bo te dañe Yordan. 
Eyoñe Ahitôfél a nga yene na be nji ke belane feʼe jé, a nga dañ éjakase jé a ke nda jé ya tisone jé. Ndʼa nga ve mebendé e nda jé a wôé émien. Avale te nde a nga wu, be nga jame nye e soñ ésaa.
Ane David a nga kui e Mahanayim. Absalom a nga dañe yordan éyoñe te émien a bôte bese yʼIsraél nsamba wé. 
Nde Absalom a nga telé Amasa nlô ya nsamba mewosan éjiane Yôab; Amasa a mbe mona môt a too jôé na: Yitra, mon Israélite, nyô a nga ke be Abigayil, ngone Nahas, kale Séruya, nyia Yôab. 
Israél a Absalom be nga vule minkan e si ya Galad.
Eyoñe David a nga kui Mahanayim, Koni, e mona Nahas ya Raba Beamônite, Makir, e mona Amiél ya Lôdebar, a Barsilayi mone Galadite ya Regelim, 
be nga soo binoñ, befandé, mendeʼe mʼékon, blé, fôn, avut, ñyañan mefes, mefese mefe, mefese me fôfoʼo, a ñyañan mefes, 
wôé, avoñ, bikela a mintômba, a befrômage be nyak. Be nga zuu biôm bite bise be David a bôt be mbe nsamba wé na be di; amu be nga jô na: Bôte ba be yianeya tôbane njuk a zaé, a nteʼan a évé, e nkôte si.
Ane David a nga lañe bôt be mbe nsamba wé, a telé be bivete ya betoyini a bi ya mintet. 
Eyoñe te David a nga lôme ngabe lale ya bôt éjôé Yôab si, ngabe lale fok éjôé Abisayi, e mona Séruya, monyañe Yôba, a ngabe lale ja suʼulan éjôé Itayi ya Gat si; ane njô bôt a nga jô bôte na: Bia be mia fe bia zu ke. 
Ve bôt be nga jô nye na: Woo ye ke kui! Amu nge bia tup, besiñ baa ye ke dañe fombô bia; toʼo na éfase bôte jia ya be bia ja wu, besiñ ba ye bo te nyoñe jame te beta jam; vʼéyoñe ji, ô ne ane toyina bôte ya be bia; jam afe na, da dañe mvaé ô zu ve bia mvolan ô soʼo e tison. 
Njô bôt a nga yalane be na: Ma ye bo jam mia yene mvaé. Ane njô bôt a nga tebe fefele mbé nté bôt be nga kui minsamba mintet a betoyini. 
Njô bôt a ga bendé Yôab, Abisayi a Itayi na: Amu nyeʼan mi bili mfaʼa wom, belaʼan Absalom a évôvoé.
Eyoñe te bôt be nga so afan a zu tôban Israél, mewosan me nga boban afan Efrayim. 
Vôm ate bôte ya Israél be nga wu ébôm, bebo bisaé be David be nga dañe be, bôte toyini mewôm mebaé be nga ku. 
Mewosan me nga yiane si ése, a afan é nga mine bôt abui môs ôte a dañ abime nkpwaté mekôn ô nga min.
Absalom a nga tele e zañe bebo bisaé be David été. Absalom a nga bete mulé yôp, nde mulé a nga nyiine mintyaé mi beta élône si, nde nlô ô nga bili Absalom élôn. Nde Absalom a nga liʼi a tyele e zañe yôp a si, ve mulé a nga bete yôp a nga lôt teke fombô. 
Eyoñe môt éziñ a yeneya jame te, a nga zu de kate Yôab a jôʼô na: Avale di nde ma te yen; Absalom a tyelé élôn! 
Ane Yôab a nga jô môt a nga kate nye jame te na: Wo te kôme yene nye! Amu jé ô nji mane nye valé? Ma te ye ve wo bifase bi argent awôm a kandé. 
Ve môt ate a nga jô Yôab na: Toʼo na moné a ku akule wo dam été ane bifase bi argent toyini, me se nguleya same wo wom a nnambe mona njô bôt; amu njô bôt a nga bendé wo jame di melo mangan été, nalé fe e be Abisayi a Itayi a jôʼô na: Môt ase a tabeʼe ntyel ajô ésoé ndôman Absalom! 
Nge me too ye bo mboone ya lame mamien ôlam mfaʼa ya dimili ényiñe jam, jam éziñ é nji ye sobô be njô bôt, a womien ô nga ye ke ma ngame yat. 
Ane Yôab a nga jô na: Me se nguleya jañele éyoñ be wo! Ndʼa nga nyoñ mekoñ melaa a jii me Absalom e nlem valé a ngenan a vee e zañ élôn. 
Bendôman awôm be nga beʼe biôme mewosan bi Yôab, be nga bômane Absalom, be nga bibi nye a wôé nye.
Eyoñe te Yôab a nga loñe toñ, a bôt be nga bulane mvus, teke beta ke ôsu a tôñ Israél, amu Yôab a nga kamane be na be bo nalé. 
Ane be nga nyoñ Absalom a wua nye e beta ébé été ézezañ afan; nde be nga taʼa nye beta avise mekoʼo nyô. Ane Israél ase a nga tup, môt ase e nda éndelé jé. 
Valé a vee, Absalom a nga telé émiene beta éveʼela e mbiʼili njô bôt, amu a nga jô jô na: Me nji bi monafam ya be ne nguleya baʼale ôsimesane ya jôé dam, nde a nga yôlé éveʼelaʼa te jôé dé émien, ba loone je a kui môse wuna na: Ngune Absalom.
Ahimaas, mona Sadok a nga jô na: Ma zu mate ke kate njô bôte mbamba foé na Nti a tyiʼiya ajô dé a kôté nye mo besiñe bé. 
Yôab a nga jô nye na: Woo ye ke bo mbeʼe mbamba mefoé e môse wu; wo ye beʼe mbamba mefoé môs ôfe, ve woo ye ke de bo e môse wu njô bôt a ne ñwuan. 
Nde Yôab a nga jô mone Kusite na: Kelek a kate njô bôt e jam wo te yen. Nde mone Kusite a nga kute meboñe si ôsu Yôab a mate mbi. 
Ahimaas, e mona Sadok, a nga beta jô Yôab na: Toʼo jé ja kui, ma zu mate mbi, ma fe, e mvuse mone Kusite. Nde Yôab a nga jô na: Amu jé wo kômbô mate mbi, a mone wom? A nji bo mbamba foé a ne soo wo mvaé. 
Jam ése é ne nguleya kui, ma zu mate mbi, nalé Ahimaas a nga beta jô. Yôab a nga jô nye na: Mvoʼé a ntoo ve ke mbi! Eyoñe te Ahimaas a nga mate mbi e zene ya njeʼese a kui a nga lôte mone Kusite.
David a nga too e zañe mimbé mibaé. Nde mmombô a nga ke andile ya mbé mfaʼa ya mfin; ane a nga bete mis a fombô; ateme na môt a mateʼe étam. 
Nde mmombô a nga yôtan a kate de njô bôt. Ane njô bôt a nga jô na: Nge a ne étam, yeme na a soo mbamba mefoé. Môt ate a nga zu a subu. 
Mmombô a nga yene môte mfe a mateʼe mbi; nde mmombô a nga yôtane mbaʼale mbé na: Tame yene môt a mate mbil étame nyôlé. Njô bôte na: Nye fe a soo mbamba mefoé. 
Mmombô a nga jô na: Me lôô na: Môte yʼôsu a mate fe vʼane Ahimaas, mona Sadok Njô bôte na: A ne mbamba môt, a zuu mbamba mefoé. 
Ane Ahimaas a nga bete tyiñ a jô njô bôte na: Mbôlô! Ndʼa nga kute meboñe si ôsu njô bôt, asu é butu si a jô na: Ébotan a Nti e Zambe wôé, Nyô a veya bôt be nga bete wo ya wosane njô bôt masa wom! 
Njô bôte na: Ye ésoé ndôman Absalom a ne mvoʼé teke mbia jam éziñ be nye? Ahimaas na: Me nga yene fe ndula bôt éyoñe Yôab a nga lôme mbo ésaé njô bôt a ma mbo ésaé wôé; ve me nji yem jam ébien é mbe. 
Njô bôte na: Kele fefel a tebe valé; nde Ahimaas a nga tebe fefel a yange tetele. 
Eyoñe te Kusite a nga so. Nde Kusite a nga jô na: Njô bôt e masa wom a tame wôʼô mbamba foé nyô! Den Nti a tyiʼiya wo ajô a nkôtane ya kôté wo e mo me ba bese be nga tebe wo ngame yat. 
Ane njô bôt a nga jô mone Kusite na: Ye ésoé ndôman Absalom a ne mvoʼé , teke jam da ndeñele nye? Mone Kusite a nga yalane na: Besiñe be tate wom njô bôt a ba bese ba tebe wo ngame yat a jeñe wo abé be boʼok avalʼane ésoé ndômane te!
Eyoñe te benyeñenyeñ be nga bi njô bôt. Ane a nga bet étune nda mfaʼa ya mbé yôp a yôn. A wuluʼu a jôʼô na: A mone wom Absalom! Mone wom, mone wom Absalom! Nge ma ki me nga wu e señe jôé! A Absalom mone wom, mone wom!
Nde be nga kate Yôab na: Tame yen njô bôt a yôn a tabe meyep ajô Absalom. 
Môs ôte, ndañan ô nga veñesan ôlun e be bôte bese, amu bôt be nga wôʼô njôane môs ôte na: Njô bôt a ne éyôé amu mone wé. 
Môs ôte bôt be nga sôlan e tison avalʼane bôt ba wôʼô ôsone na ba te tup e nseñe bita. 
Njô bôt a nga buti asu dé. A nga yône tyiñe yôp a jôʼô na: Mone wom Absalom! Absalom mone wom, mone wom! 
Ane Yôab a nga kui be njô bôt e nda été a jô na: Wo jalé bebo bisaé bôé ôson asu e môse wu, mbe ba te nyii ényiñe jôé e môse wu, nalé fe ényiñe bobefame bôé a ji bobebinga bôé, ényiñe binga bôé a ji bibone biôé. 
Wo nyeʼe ba ba siñe wo a wo vini ba ba nyeʼe wo amu ô litiya dene na toʼo bivet nge bebo bisaé be nji bo mfi be wo, a me yemeya dene na nge Absalom a too ye nyiñ a bia bese bi mane wu môse wu, wo te ye yene nalé mvoʼé . 
Ajô te kôlôʼô si, ô kui atan a kobô nleme ya bebo bisaé bôé! Amu me jaʼa Nti na: Nge wo bo te kui atan, teke môt mia nye mia ye beta liʼi alu di, a nalé a ye bo wo bidim bia dañ a dañe bi bise bi kuiya be wo ataté éyoñ ô mbe mongô a kui éyoñe ji. 
Ane Njô bôt a nga kôlô si a tabe si e mbé akak. Nde be nga kate bôte bese na: Njô bôt a too si e mbé akak. Nde bôte bese be nga zu tebe njô bôt ôsu. Ve jame da na Israél a nga tup môt ase e nda éndelé jé.
E meyoñ mese yʼIsraél, bôte bese be nga sañetan be jôʼô na: Njô bôt a nga kôté bia e mo besiñe bangan, nye a nga bo na bi fam e mo Befilisteñ; éyoñe ji a ntoo ntindan ya mate Absalom a ke si jé ôyap. 
Ve Absalom bi nga woʼo mbone njô bôt asu ya jôô bia a wuya bita; amu jé mia tabe bivô éyoñ éyoñe ya bo na njô bôt a bulan é kuiya? 
Njô bôte David émien a nga lôme Sadok a Abiatar betuni tyiñe na: Kobaʼan bemvendé ya Yuda na: Amu jé mia ye bo bôt ba suʼulane loone njô bôt e nda jé? Amu jam é nga jôban Israél ase été é nga kui melo me njô bôt e vôm a nga solô. 
Mi ne bobejañ, mi ne bivese biam a minsône miam; amu jé mi ne viane tebe mvus mfaʼa ya bo na njô bôt a bulan? 
Mia ye fe jô Amasa na: Ye ô nji bo jia ya bivese biam a wua ya minsône miam? Nti a boʼo ma jame di a beté fe jame dili nge wo ye bo te bo évete mewosan éjiane Yôab nnôm éto ôsu viam! 
Nde David a nga dutu nleme bôte bese ya Yuda vʼane be mbe môte wua; be nga lôme njô bôte tyiñe na: Bulaʼan, womien a bebo bisaé bôé bese.
Ane njô bôt a nga bulan a kui Yôrdan; nde Yuda a nga ke e Gilgal a ke tôbane njô bôte a bo na a dañe Yordan. 
Siméyi, e mona Géra, mone Bényaminite, a mbe môte ya Bahurim, a nga jiʼa ke tôbane njô bôte David ba be bôte ya Yuda. 
Ba be bôte toyini ya Bényamin be mbe nsamba a Siba, mbo ésaé ya nda Saül ba be bobefame bé awôm a betan a bebo bisaé bé mewôm mebaé. Be nga yiane ke tôbane njô bôt e Yordan, 
éyoñe bia ô nga beʼe nda bôte njô bôt wo dañ ôsôé, be nga yiane fe bo mebendé mese njô bôt a nga ve. Eyoñe njô bôt a dañeya ôsôé, Simeyi a nga ku si ôsu vié 
a jô nye na: E masa wom a boʼo te lañ ékobe jam. Te simesan e jame dina na mbo ésaé wôé a nga kop e môse njô bôt, e masa wom, a nga kôlô Yérusalém. Njô bôt a boʼo te baʼale jam te e nlem ! 
Amu mbo ésaé wôé a yeme jame te; me nga bo abé; ve yene na e môse wu, me ne e môt ôsu ya ndaa Yôsep ése a zu tôbane njô bôt e masa wom. 
Eyoñe te Abisayi, e mona Séruya a nga fet a jô njô bôte na: Ye amu ate a yiane na be bo te wôé Simeyi nyô a nga yoʼé njô bôte Nti a nga top? 
Ve David a nga jô na: Za ajôô é ne mia été a bone be Séruya a amu jé mi litiya miabebiene den ane besiñe bam? Ye be ne nguleya wôé môt Israél den? Ye sa den nye ma te yeme na ma me ne njô bôte ya Israél? 
Eyoñe te njô bôt a nga jô Simeyi na: Woo ye ke wu! Ane njô bôt a nga kane nye de ngana.
Mefibôsét, ndaé Saül fe a nga ke tôbane njô bôt. A nji ke tuʼu mebo mé, nge tyeñe zel, nge sôbe mengômesane mé ataté môse njô bôt a nga ke a kui môs a nga bulane mvoʼé . 
Eyoñ a nga kui njô bôt ôsu e Yérusalém, njô bôt a nga sili nye na: A Mefibôsét, amu jé ô nji zu nsamba wom? 
Mefibôsét a nga yalane nye na: A njô bôt e tate wom, mbo ésaé wom a nga duʼu ma, amu mbo ésaé wôé a nga jô na: Ma ye futi éto éjakase jame yôp, a dañ été, éyoñe te bia njô bôt bia ye ke, amu mbo ésaé wôé a ne ñyeyem. 
Ve a te laane tate wom, njô bôte minsos ajô mbo ésaé wôé. Ve tate wom, njô bôt, a ne avalʼane éngele Zambe. Boʼok e jam wo ye yene mvaé e mise môé. 
Amu bôte bese ya nda bôt ésaa wom ba zu zu ba bo foʼo ve bôt ba yian awu e mfaʼa tate wom njô bôt; ve womien ô nga tooé mbo ésaé wôé ba be bôt ba di e tawôlô wôé. Jé me nga bo é too zôsôô nje ma yiane yeʼelane je njô bôt? 
Ane njô bôt a nga jô nye na: Nkobô wôé ôse wo volô jé? Me nga jô na: Mia Siba mia ye kabane mesi. 
Eyoñe te Mefibôsét a nga jô njô bôte na: Toʼo ba nyoñe jôm ése, mbôlô e tate wom njô bôt a bulane mvoʼé e nda jé. 
Barsilayi, môte ya Galad, a nga so Rôgelim a dañe Yordan ba njô bôt, a bo nye na a kôlô Yordan. 
Barsilayi a mbe étua nnôm, mimbu mewôme muam. A nga ve njô bôt jôm ése nté njô bôt a nga too Mahanayim, amu a mbe beta nkukum. 
Ane njô bôt a nga jô Barsilayi na: Zaʼa bia wo bi ke, ma ye ve mam mese asu mbaʼalane wôé e nda jam Yérusalém. 
Ve Barsilayi a nga yalane njô bôte na: Ma ye beta nyiñe mimbu tañ aya ane bia njô bôt bi ne bete Yérusalém? 
Me ne den mimbu mewôme muam. Ye ma beta yem jôm é ne mvaé nge ji é ne abé ? Ye mbo ésaé wôé a ne beta wôʼô mvaé ya jôm a di nge nyu? Ye me ne beta wôʼô tyiñe beyia bia befam a binga? Amu jé mbo ésaé wôé a yiane beta bo mbeʼe tate wom njô bôt? 
Mbo ésaé wôé a ye ke ôbe ôyap e Yordan yat ba njô bôt. Amu jé ébien njô bôt a yiane ma ve maʼane mete? 
Kañeseʼe na mbo ésaé wôé a bulan, me jibi wu e tisone jam, bebé e soñ ésaa wom a nyia wom! Ve mbo ésaé wôé Kimham nyô, ba tate wom njô bôt ba ye ke; boʼo nye jam ése wo ye yene mvaé. 
Ane njô bôt a nga jô na: Kimham a zaʼa nsamba wom, a ma ye bo nye jam wo yene mvaé; Jam ése wo ye kômbô be ma, ma ye bo wo de. 
Eyoñe bôte bese be nga mane dañe yordan a njô bôte fe, njô bôt a nga wubane Barsilayi a botane nye. Eyoñe te Barsilayi a nga bulane jale dé. 
Eyoñe te njô bôt a nga lôt mfaʼa ya Gilgal ba Kimham. Ane bôte bese ya Yuda a éfase bôte yʼIsraél be nga daa njô bôte Yordan. 
Eyoñe te bôte bese yʼIsraél be nga zu be njô bôt a jô nye na: Amu jé bobejañ, bôte ya Yuda be nga nyoñe wo a daa wo Yordan mia nda bôte jôé a bôte be David bese? 
Ane bôte bese ya Yuda be nga yalane bôte yʼIsraél na: Amu na njô bôt a ne môte wongan; Jame ya wôʼô ôlun é ne vé valé? Ye njô bôt nye a zu a nyii bia? Ye a veya bia memvaka? 
Satane môt a mbe valé, jôé na Séba, e mona Bikri, mone Bényaminite. Ane a nga loñe toñ a jô na: Bi nji beta bi ngap a David, bi nji bi ngab éziñ a mona Izayi! Môt ase a kele menda bindelé mé, a Israél! 
Eyoñe te bôte bese ya Israél be nga ke David ôyap a ke lat a Séba, e mona Bikri. Ve bôte ya Yuda be nga timbi a njô bôte wop a ke liʼitane nye ataté Yordan a kui Yérusalém.
Ane David a nga bulan e nda jé Yérusalém. Nde njô bôt a nga nyoñ bibon awôm a nga liʼi bi baʼale nye nda , ndʼa nga futi be vôm be mbe mfetan; a nga ve biôm asu ya baʼale be, ve ba be be be nji beta ke binoñ, be nga feteban a kui môse ya awu dap, be nyiñik ane minkus.
Ane njô bôt a nga jô Amasa na: Bañeteʼe ma bôte ya Yuda be zu den melu mela; ve wo tabeʼe va éyoñ ji. 
Nde Amasa a nga ke a bañete Yuda; vʼa nga bo te tôé atiñe njô bôt a nga ve be. 
Nde njô bôt a nga jô Abisayi na: Séba e mona Bikri a ye dañe bo bia abé éyoñe ji a lôte Absalom, womien nyoñe bebo bisaé be Masa wôé ô tôñe nye te na a kui bitison bi bili alem a tup. 
Ane nsamba bita Yôab a Jôô ô nga tôñe nye, nalé fe Bekérétieñ, Bepelétieñ, a biwôlô bi bôte bise; nde be nga kôlô Yérusalém a tôñe Séba e mona Bikri.
Eyoñe be nga kui bebé e beta akoʼo a ne Gabaoñ, ane Amasa a nga suane be ôsu. Yôab a nga tiñeti kandé e biyé a nga beʼe, a tyelé nkpwaté mekôn été ô too abam. Nkpwaté mekôn ô nga ku si éyoñe Yôab a nga subu ôsu. 
Yôab a nga jô Amasa na: Ye ô ne mvoʼé a mojañ? Ndʼa nga bi Amasa zel a wo ya mbo nnôme na a wubane nye. 
VʼAmasa a nji tabe ntyel a nkpwaté mekôn Yôab a nga bili wo; Yôab a nga jii nye wô abum a bôé miñya mié si, teke bak éyoñe baa; ane Amasa a nga wu. Wôna Yôab ba monyañ Abisayi be nga tôñe Séba e mona Bikri.
Môte ya bendôman be Yôab a nga tebe bebé a jôʼô na: Za a ne ngame Yôab a za a ne asu David? A ntoo ve tôñe Yôab! 
Amasa a mbe a vuñuk metyi été ézezañe njoñ; éyoñe môt ate a nga yene na bôte bese ba tebe, a nga sôʼôlô Amasa afub été a vaa nye njoñ a wua ngômesan e nyôle jé, éyoñ a nga yene na bôte bese ba kui nye bebé ba tebe. 
Eyoñe be vaaya Amasa njoñ, môt ase a nga tôñe Yôab na be titane Séba e mona Bikri.
Ane Séba a nga lôte meyoñ mese yʼIsraél a tôñe zene ja ke Abél-Bét-Maaka a Bebérim bese. Nde be nga sulan a tôñe nye. 
Nde be nga dilane Séba Abél-Bét-Maaka. Nde be nga bôʼô tyia a kui bebé e mfine ya tison, éyoñe te be nga taté na ba bôé mfine na ô ku. 
Eyoñe te mfefeʼe minga ô nga taté na wo yôtan e tison ô jôʼô na: Vôʼôlaʼan! Vôʼôlaʼan! Ma yeʼelane mia mi jô Yôab na: Zaʼak a kui va, ma ye kobô wo! 
Nde Yôab a nga subu nye bebé; minga nye na: Ye wo ô ne Yôab? Nye na: Ma le! Minga nye na: Vôʼôlôʼô nkobô mbo ésaé wôé a ne minga; Yôab na: Ma wôk. 
Minga na: Be mbe be jôʼô melu mvuse na: Bi tame sili Abél-Bét-Maaka, éyoñe te ajô da ye kômban. 
Tisone jangan é ne jia ya bitison bia dañe évôvoé bi nyiñe fe mvoʼé a Israél, ve wo wo jeñe na ô jiane tison é ne nyia Israél! Amu jé wo ye tyame ngab éliʼi Nti? 
Yôab a nga yalane na: Ôsimesan ya tyam a jian ô kele ma ôyap! 
A nji bo nalé, ve môte ya nkô Efrayim jôé na Séba e mona Bikri a te bete wo na a wosane njô bôt, na a wosane David. Keʼane bia ve nye étam wôna ma ye ke tisone nyô ôyap. Ane minga a nga jô Yôab na: Ya! Ba ye wua wo nlô wé e mfine yôp. 
Nde minga a nga ke be bôte bese a atyeñe dé ése, ane be nga tyiʼi Séba nlô e mona Bikri a wua wô Yôab. Ane Yôab a nga loñe toñ; éyoñe te bôt be nga mialan ôyap a tison, môt ase a kele e menda bindelé mé. Wôna Yôab ki a nga bulane Yérusalém, be njô bôt.
Yôab a mbe évete ya nsamba mewosan ôse yʼIsraél; Benaya, e mona Yehôyada, a mbe évete Bekérétieñ a Bepelétieñ; 
Adoram a mbe a jôʼô mam bisaé; Yôsafat, e mona Ahilud, a mbe mbaʼale mintilan; 
Séra a mbe ntilimam; Sadok ba Abiatar be mbe betuni; 
Iraya Yayir, David a nga bili fe nye ntuni mfaʼa wé.
Melu me David, zaé é nga kui tañe mimbu mila fifiti; éyoñe te David a nga sili nkômbane Nti, nde a nga yalane nye na: Jame te da so amu metyi Saül a bôte bé be nga kuli, éyoñe Saül a nga wôé Begabaonite. 
Ane njô bôt a nga loone Begabaonite a kobô be. Begabaonite be nji bo bôte ya Israél, be mbe mebukaʼa ya Beamorééñ. Ve bone bʼIsraél be nga bo élat a be a nkanane ngana, Saül a nga kômbô mane jiane be amu ajô Israél a Yuda.
Ane David a nga jô Begabaonite na: Jé me ne bo mia a me bulu nsem a jé nalé mia ye botane ayoñe bôte Nti? 
Nde Begabaonite be nga yalane nye na: Bia be Saül a nda bôte jé bi nji bi ajô argent nge or a é nji bo ajô dangane na bi wôé môt Israél été. Nde njô bôt a nga jô na: Jam mia ye jô ma, ma ye bo mia de. 
Be nga yalane njô bôte na: Amu môte ate a nga kômbô jiane bia a amu a nga bili ôsimesane ya bôé bia na bi jañ e si ya Israél été, 
a ntoo ve na be kalane bia bôte zamgbwale ya bone bé, éyoñe te bia ye bôôé mimbime miap e mise me Nti e Gibéa Saül, nyô Nti a nga top. Njô bôte na: Ma ye kalane mia be. 
Njô bôt a nga kamane Mefibôsét, e mona Yônatan ndaé Saül amu ngana David a Yônatan, e mona Saül, be nga kan e zañe jap asu Nti. 
Ve njô bôt a nga nyoñe bone bebaé Rispa, ngone Aya, a nga biaé Saül, Armôni a Mefibôsét, a bone betan Mikal, ngone Saül, a nga biaé Adriél ya Mehôla, e mona Barsilayi. 
Ndʼa nga kalane be e mo Begabaonite, be ve bôôé mimbime miap nkôle yôp asu Nti. Bese zamgbwa be nga kôane bidi éyoñe nkôane fôn wo taté.
Rispa, ngone Aya, a nga nyoñe nkuta a taa wô émiene si akoʼo yôp, ataté metataʼa me nkôane bidi a kui na mendime ya yôp me sôé me yôp; mendim mete me nga kaman anone ya yôbe na é bebe be yôp a amôs, a betite ya fé a alu. 
Be nga kate David jame Rispa, ngone Aya, ébone Saül, a nga bo.
Eyoñe te David a nga ke nyoñe bivese bi Saül a bi bi Yônatan mone wé e be bôte ya Yabés e Galad be nga vaa bie Bét-San, vôme Befilisteñ be nga tyelé bie éyoñ be nga bôé Saül e Gilbôa. 
Ane a nga vaa bivese bi Saül a bivese bi mone wé Yônatan; be nga nyoñe fe bivese ya bôte menyôle map me nga bôô nseñ. 
Be nga jame bivese bi Saül a bi bi mone wé Yônatan e sii Bényamin, e Séla, e soñe Kis, ésaa Saül, be nga bo e jam ése Nti a nga bendé. Eyoñe mam mete me maneya, Zambe a nga suʼulane botane si.
Ane Befilisteñ be nga beta wosane Israél. Nde David ba be bebo bisaé bé be nga ke a wosane Befilisteñ. David a mbe nteʼan. 
Yisbi-Benôd, wua ya bone be Rafa, a nga bili akoñ é too adit besikel mintete mila, adite mvot; a nga bili fe mfefé nkpwaté mekôn ô fane nye kandé. A nga kobô na a zu baʼé wô David. 
Abisayi mona Seruya a nga zu volô David, ndʼa nga bibi mone Filisteñ a wôé nye. Nde bôte be David be nga kane ngana a jô nye na: Bia be mia bia ye bo te beta kui a ke wosan a wo ye bo te dime lambe yʼIsraél.
Mam mete me maneya, mewosan a Befilisteñ me nga beta taté e Gôb. Ane Sibekayi, mone Ukatite a nga wôé Saf, wua ya bone be Rafa.
Bita a Befilisteñ bi nga beta taté e Gôb, ane Elhanañ, mona Yaaré-Oregim ya Bétléhém, a nga wôé Gôliat ya Gat a nga bili akoñ, ntyen yʼété ô mbe anen ane nkoʼo élé.
Bita bi nga beta boban e Gat. Beta ayabe môt a mbe été akule wo a akul abo ése é bili nye anyu asaman, ése anyu mewôm mebaé a anyiin, a mbe fe môte ya Rafa. 
Ane a nga soñe Israél; Yônatan e mona Siméa, monyañe David, a nga wôé nye. 
Bôte bete benyin be mbe bôte ya Rafa ya Gat. Be nga ku e mo me David a mo bebo bisaé bé.
Ane David a nga tote Nti mejô ya jia ji éyoñe Nti a maneya kôté nye e mo besiñe bé bese a mo me Saül.
Nye na: Nti a ne akoʼo dam, ôleme viam Nkôté wom,
e Zambe a ne akôme dam, e vôm ma sobô, ébene jam a e ngule ja nyii ma, asoé dam é nʼôyabe yôp éyoñe ma tup. A e nyii wom! Wo nyii ma.
Ma yôtan a jô na: Nti a yian ékañaʼa! A me nyiibaneya be besiñe bam.
Amu mintyôa yʼawu mi nga bametane ma. Me nga ko atôñe mendim da tyame biôme woñ;
Mengataʼa yʼétabaʼa miñwuan me nga bômane ma, mevote yʼawu me mbe mʼôsu,
ôlune viam été, me nga yeʼelane Nti, ma yeʼelan e Zambe wom: a too ndaa njô bôte jé, a wôʼô tyiñe jam, a ñyône wom wo kui melo mé.
Si é nga tiʼitan a fôʼôsan, mimbôkaʼa ya yôp mi nga fôʼôban, mi nga tiʼitan, amu ayaa dé e nga yôñ.
Otita ô nga vam e mimbile mi môé mié, nduan ja diʼi é nga vam anyu dé: metyeʼe me nduan fe me nga kui été.
A nga vite yôp a sis Afibe nkut é too nye mebo si.
A nga bete Kérubime yôp a a nga yele, a nga so mefap vʼévuñulu.
Dibi é nga bômane nye ane nda éndelé, a nga sobô afibe nkutʼété, e minkut mi ne njalane mendim été.
Minkôkô ya nsoone wé mi nga futi nduan e daʼa.
Nti a nga bam ane zoʼoyañ a too yôp été nyô a nʼôyabe yôp a nga bo na tyiñe jé é wôʼé;
a nga wua mekoñe bilaé a mialane be, feleves jia é nga dañe be.
Mañ me nga kôt a mimbôkaʼa ya si nyô Mi nga kui asoé, amu ayaa Nti a amu mvebʼévuñulu ya mimbile mi môé.
A same wo wé a too yôp. A bi ma, a dutu ma e beta mendim été;
a kôté ma be nsiñe wom a ne ngu, be ba ba vini ma be too fe ngu a dañe ma.
Be nga basane ma e môse ya bidime biam, Ve me nga yeʼebe be Nti.
A nga vaa ma a tooé ma ne nyema, a nga dutu ma amu a nga nyeʼe ma.
Nti a nga bo ma avalʼane zôsôô wom a né. A nga belane ma avale mfubane ya mo mam ô né;
Amu me nga baʼale mezene me Nti, a me nji ke Zambe wom ôyap a mboon abé .
Mevinda mé mese me ne mʼôsu a me nji ke e fefele minjôane mié.
Me nga yené te bijô e be Nye, a me nga tuʼa tabe ntyee ékobe jam été.
Ajô te Nti a nga bulane ma ane zôsôô wom a né, ane me ne mfuban e mise mé.
Wo liti nyeʼan be nyô a nyeʼe, ô ne zôsôô be môt a ne zôsôô .
O ne mfuban be môt a ne mfuban , ve wo yené mfefek be môt a ne njoʼotan.
Wo nyii bingôngole bi bôt, mfombane wôé wo sili bôt be ne mebune si.
Ya! A Nti! Wo ô ne éfufube jam! Nti a faé dibi dam éfufup.
Ma ke mbi e nsamba mewosan été amu wo, éyoñ me bili e Zambe wom me ne nguleya yôô mfine mekok .
Mezene me Zambe me ne teke ékop. Nkobô Nti ô ne bebela; a nʼében e be ba ba sobô be nye.
Amu za a ne Zambe ye sa Nti? a za a nʼakok ye sa e Zambe wongan?
Zambe Nye a ne éwôlô ôleme jam, Nye fe a kôme ma zen ane da yian.
A bo mebo mam me funane ma minkok, a bo na me tebe mevôm me nʼôyabe yôp.
A yeʼele mekule me mo mam me yembane bita, a mo mam ma limiti élaé mvot.
Wo ve ma ébene ya nyiane wôé, a évôvoé ja bo ma beta môt.
Amu wo, ma dañe mate avô teke kolé ôbak.
Ma tôñe besiñe bam a jiane be, me nji bulane mvus te na ajô ya zañe bia be be é mané.
Ma tyiʼi be afus, ma mane be, ba ye bo te beta tebe tetele; be bôô tyia, a ma beté be abo nyô.
Wo ve ma nguleya wosan, bôte ba té ma mejô, wo bo na me dañe be, mbe bana be ne e mebo mame si.
Wo bo na besiñe bam be tup ôsu viam, me ne nguleya bo besiñe bam zezé biôm.
Mfombane wop ô kusa liti na ba sili mvolan. Teke môt a zu volô be; ba kobô Nti, ve Nye teke yalane be.
Ma nyose be, ma veñesane be mbuluk, ma tibi be a mebo ane mbotok ya minjoñ.
Wo solé ma mfaʼa ya bôte bam ba yaa, wo baʼale ma na be bo nlô ya meyoñ , e bôt me nji yem ba ke éjôé jame si.
Bikuu bia zu kobô ma a ékôkon ôyem, e mone jam ase ma jô be be ve wôʼô ma.
Bone bikuu be teʼeya. Ba kui aleme dap be nyembaʼan.
Nti a tabeʼe nnôm éto a akoʼo dam é boʼo ébotan! Zambe, akoʼo ya nyiane wom a yiane wum,
Zambe a ve ma akunaʼa, Nyô a sili meyoñe si be ma,
a vaa ma besiñe bam été! Wo bete ma besiñe bame yôp Wo kôté ma be môt a ne njet.
Ajô te ma ye kañe wo e meyoñ me bôt été a Nti! Ve ma ye yia jôé dôé bia.
A ne nkum ya nyian asu njô bôte wé. A ne mvam e be môte wé a ne ñwoʼone mbon, e be David a mvoñ bôte jé akekui nnôm éto.
Mejô David a nga kandane kobô mme ma: nkulane mejô David e mona Izayi, nkulane mejô éwôlô môt, wu Nyô Zambe Yakob a ne ñwoʼone mbon, wu Nyia bia yʼIsraél a ne mvaé.
Nsisime Nti ô nga kobô ma, a nkobô wé ô ne ma ôyem,
E Zamba Israél a nga kobô, Akoʼo yʼIsraél é nga jô me na: Nyô a jôô bôte zôsôô , nyô a jôô bôt a koo ke Zambe woñ,
a ne anʼéfufube ya mametyé, éyoñe jôp da tôô, e tyé é ne teke minkut; éyoñe mveñ é leneya, ôbut via vame si amu minkôkô mié.
Avale te Zambe a bo nda bôte jam, amu a nga bo élate ya nnôm éto bia Nye, metiñ ma baʼale élate te me too été. Eyoñ ése me bili ndi ya dañ, a tôé minkômbane miam.
Ve ba bese ba biasé Zambe be ne avalʼane mintyaé bilé mi bili biyo mmie ba tyik. Be ne te bi mie a minsoé mi mo;
Môt ase a kômbô bi mie a nyoñ ôkob étyé nge ntyen akoñ ô nʼélé, a diʼi jôm ése vôm ate émien.
Biyôlé biwôlô bi bôte ya mewosane David mbie bi: Yôséb-Basébét mone Takemonite, évete ya nsamba mimbene mila; be mbe fe be loʼone nye na: Adinô mone Esnite, nye a nga wôé bôte mintete muam éyoñe jia.
Eléazar, e mona Dôdô, ndaé Ahôhi, nye a nga tôñe valé. A mbe wua ya biwôlô bi bôte bilaa ba be David be nga dañe Befilisteñ bita éyoñe bôte yʼIsraél be nga mate minkôle yôp. 
Nyʼa nga tebe a wôé Befilisteñ akekui wo wé ô nga bo beta nkôtan môs ôte. Bôt be suʼulane tôñe Eléazar ve na be nyoñe mimbim.
Samma, e mona Agé ya Arar a nga tôñe valé. Befilisteñ be nga sulan e Léhi. Efuse si é mbe valé njalan a ônyenyama kôôn; a bôt be nga tube Befilisteñ. 
Samma a nga tebe tetele ézezañ éfuse si te, a beta nyoñe je a wôé Befilisteñ; a Nti a nga bo beta nkôtan .
Bilale ya bivete mewôm mela bi nga sis éyoñ ba kôane bidi a zu be David e mbas akoʼo yʼAdulam, éyoñe te nsamba Befilisteñ ô vuleya minkan mbiʼili Refayim. 
David a mbe ôlem été, nkane bezimbi Befilisteñ ki ô too Bétléhém éyoñe te.
David a nga liti nkômban a jô na: Za a ye nyuu ma mendime yʼanjeñ é ne mbé ya Bétléhém? 
Ane biwôlô bi bôte bilale bite bi nga nyiine minkan Befilisteñ a ngu a labe mendime yʼanjeñ é ne mbé Bétléhém. Be nga soo me a ve me David; vʼa nji kômbô nyu me, a nga miame me si ôsu Nti ane mvean. 
Nye na: Ôsimesane ya bo avale jame te ô kele ma ôyap, a Nti! Ye sa metyi ya bôt be nga ke wôé ényiñe jabe ma? A nji kômbô nyu me. Jame biwôlô bi bôte bina bilaa bi nga bo nde le.
Abisayi, monyañe Yôab, e mona Séruya, a mbe nlô ya be belaa. Nye a nga samese akoñe dé môs éziñ e mise besiñ mintete mila a wôé be. Jôé dé é nga wum e zañe jap belaa. 
Nye a nga dañe bi duma e be belaa. Nye a mbe évete jap; ve a nji ke bo ane ba belale yʼôsu.
Benayahu, e mona Yehôyada, a mbe mona éwôlô môt é nga dañ mewosan biyoñ abui, a too môte ya Kabsil. Nye a nga wôé Beariél bebaé ya Môab. Nyʼa nga sis a wôé ngbwengbwem anjeñ été, môs ôte ô mbe aveb abui. 
Nye fe a nga wôé mone Ejiptieñ a too angônda môt. Mone Ejiptieñ ate a nga bili akoñe wo; Ndʼa nga ke wosane nye a ntum , a nga wôlé mone Ejiptieñ akoñ a wôé nye a akoñe dé; 
Jame Benayahu, e mona Yehôyada a nga bo nde le, jôé dé é nga wum e zañe biwôlô bi bôte bilal été. 
Nye a nga dañe bi duma e be be a dañe ba bevok mewôm mela; vʼa nji kui ane ba belale yʼôsu. David a nga telé nye a jôô nkane bita wo baʼale njô bôt.
Nsamba ya bôte mewôm mela ô mbe fe ô bili bôte ba: Asaél, monyañe Yôab. Elhanañ, e mona Dôdô ya Bétléhém.
Samma ya Arôd. Eliha ya Arôd. 
Elét ya Pelét. Ira, e mona Ikés ya Tékôa. 
Abiézer yʼAnatot. Mebunayi ya Usa. 
Salmôn ya Ahôa. Maharayi ya Nétôfa. 
Eléb, e mona Baana ya Netôfa. Itayi, e mona Ribayi ya Gibéa Bebenyaminite. 
Benayahu ya Piraton. Idayi ya Nahalé-Gaas. 
Abi-Albôn ya Araba. Azmavét ya Bartum. 
Eliahba ya Kaalbôn. Bené. Yasén. Yônatan. 
Samma ya Arar. Ahiam, e mona Sarar ya Arar. 
Elifélét, e mona Ahasbayi, mona mone Maakatieñ. Eliam, e mona Ahitôfél ya Gilô. 
Et-Krayi ya Karmel. Parrayi ya Arab. 
Yiguéal e mona Natan ya Sôba. Bani ya Gad. 
Sélék mone Amonite. Narayi ya Beérôt, nyô a nga beʼe biôm mewosan bi Yôab, e mona Séruya. 
Ira ya Yéter. Garéb ya Yéter. 
Yrie mone Hitite. Bese mewôm mela a zamgbwa.
Ane Nti a nga beta yaa Israél. Ayaa te é nga tindi David a ke be ngame yat a jô nye na: Kelek a lañe bôte yʼIsraél a Yuda.
Ane njô bôt a nga jô Yôab na: Za a mbe évete mewosan a za a nga too nye bebé: a ye wulu e meyoñ mese yʼisraél, ataté Dan a kui Birséba: be lañe bôt. Eyoñe te ma ye yeme tañe bôte ya ayoñ. 
Nde Yôab a nga jô njô bôte na: Nti, e Zambe wôé, a boʼo na bôt be dañe bo abui tañe biyoñ ntet, a mise me tate wom njô bôt a kômbô bo jame te? 
Ve nkobô njô bôt ô nga dañe wu Yôab a bivete mewosane ngu; ane Yôab a bivete mewosan be nga kui atan njô bôt a lôô asu ya lañe bôte yʼIsraél. 
Be nga dañe Yordan a vule minkan Aroer, e mbo nnôme ya tison é né e zañe mbiʼili Gad bebé e Yaézer. 
Ane be nga ke Galad a si ya Tahtim-Hôsi. Be nga ke Dan Yaan a mefôla ya Sidoñ. 
Be nga ke ôleme ya Tir, a bitisone bise Behévieñ a Bekananééñ. Be nga man ésaé e Négéb ya Yuda, e Birséba. 
Nalé be nga bômane si ése tañe ngone ébu a melu mewôm mebaé a kui Yérusalém. 
Ane Yôab a nga kalane njô bôt tañ ya élañe bôt: bôte mewosan ya Israél be mbe toyini mintete muam, ba ya Yuda ki toyini mintete mitan.
David a nga wôʼô nlem ô kumetaʼane nye éyoñ a maneya lañe bôte nalé. Nde David a nga jô Nti na: Me boya beta abé ! Eyoñe ji, a Nti, jaméʼé njaʼa ékobe mbo ésaé wôé amu ma te bo bebé ane môt a ne te fek.
Ane David a nga kôlô si mametyé, a Nti a nga kobô nkulu mejô Gad, ñyene mame David na: 
Kele jô David na: Avale di Nti a kobô na: Ma telé bibubua bilal ôsu viôé: tobe jia yʼété a ma ye bo je é wosane wo. 
Nde Gad a nga kui be David a kate nye avale di: Ye wo kañese na si jôé é kui zaé tañe mimbu zamgbwa, nge na wo tube besiñe bôé ba titane wo tañe ngon éla nge na bim a kui si jôé tañe melu mela? Fasek a kate ma jam ma yiane yalane môt a te lôme ma. 
Nde David a nga yalane Gad na: Me ne e beta ôlun été! Oé! Bi tame ku e mo me Nti été; amu nkoon éngôngole wé ô nʼanen; ve me boʼo te ku e mo me bôt!
Ane Nti a nga lôme bim Israél été, ataté mametyé a kui éyoñ é mbe ntelan; a ataté Dañ a kui Birséba, bôte ya ayoñ be nga wu toyini mewôme zamgbwa. 
Eyoñe éngele a same wo e Yérusalém na a jiane nye, nde Nti a nga jôban amu bidim bite a jô éngele a jian a mbe bôt été na: Sukuʼu valé! Bulaʼane wo wôé mvus éyoñe ji. Engele Nti a mbe bebé éfuse si Aravna, mone Yébuzieñ.
Ane David a nga kobô Nti éyoñ a nga yene éngele a wôé bôt a jô na: Tame yen: ma me nga bo abé ! Ma me nga kop; ve bôte ba be nga bo jé? Wo wôé wo yiane bibi ma a nda bôte jam! 
Môs ôte Gad a nga kui be David a jô nye na: Betek a lôñe Nti ataʼa metunaʼa éfuse si Aravna, mone Yébuzieñ. 
Ane David a nga bet ane nkobô ô mbe, avale Nti a nga bendé. 
Ane Aravna a nga fombô a too yôb été a yene njô bôt a bebo bisaé bé be zaʼa be nye; nde njô bôt a nga kui atan a kute meboñe si asu é butu si. 
Aravna a nga jô na: Amu jé masa wom njô bôt a zu be mbo ésaé wé? David a nga yalane na: Asu ya kus éfuse si be wo a lôñe Nti ataʼa metunaʼa été nalé ébubua ja ye kôlô be bôt. 
Aravna a nga jô David na: Masa wome njô bôt a nyoñ éfuse si a ve jôm a ye yene mvaé; yenek, mimbam betit mia ye bo asu mvean ba diʼi ngumba, wôna mintoñ ba tyaʼa mie bidi a bibôñeté asu benyak ba ye belane bie asu njaʼa; 
A njô bôt, Aravna a ve njô bôt jôm ése! Aravna a nga beta jô njô bôte na: Nti, e Zambe wôé, a yene wo mvaé! 
Ve njô bôt a nga jô Aravna na: Momo! ma ye kuse je be wo ane da yian, a ntotane tañ; ma ye bo te ve Nti, e Zambe wom, mimvean da diʼi ngumba mi ne akap! Ajô te David a nga kus éfuse si a benyak tañe besikel be moné mewôm metan. 
Ane David a nga lôñe Nti ataʼa metunaʼa valé a ve mimvean ba diʼi ngumba a bityiʼa ya nlatane ngbwa. Ane Nti a nga voé nlem a ébubua é nga kôlô Israél été.
Eyoñe te njô bôte David a ntoo nnôm abui, njalan a mimbu, be nga vute nye mimfinga, ve nyôle jé teke nyoñ ayôñ. 
Nde bebo bisaé bé be nga jô nye na: Ba yiane jeñ éndune ngone minga asu njô bôt e masa wom, a ye saane njô bôt, a ye bo nye ane ngal, a ye bômbô wo e tôé, nalé njô bôt, e masa wom a ye wôʼô nyôl ayôñ. 
Be nga jeñ abeñ ésoé ngone minga e si ése ya Israél; ane be nga yen Abisag, ngone Sunamite, nde be nga zuu nye e be njô bôt. 
Esoé ngone minga te é mbe étua abeñ, é nga voñôlô njô bôt a saane nye. Ve njô bôt a nji ke fulane nye énoñ.
Adôniya e mona Agit a nga bili beta ôsimesan a jôʼô na: Ma ma ye jôô. A nga bili vagoñe bita wua, bikabela a bôte mewôm metan ba ke nye mimbil ôsu.  
Nté ôse David a nga vee, a nji komekan Adôniya môs éziñ a jôʼô nye na: Amu jé wo bo avale di? Nalé fe na nye fe a mbe abeñ abui, nyia a nga biaé nye e mvuse Absalom. 
A nga kui tyiñ a Yôab, e mona Séruya, a kui fe tyiñ a Abiatar, ntuni; bebaane be nga suʼu nye si. 
Ve bôte bana be nji ke bo e ngame Adôniya: ntuni Sadok, Benayahu e mona Yehôyada, nkulu mejô Natan, Siméyi, Réyi a biwôlô bi bôte mewosane David. 
Ane a nga tyiʼi mintômba, beyôm benyak a bitoñe benyak bi nʼavem asu metunaʼa bebé akoʼo zôhélét e ne fefel anjeñe Rôgél, ndʼa nga bañete bobenyañe bé bese bone be njô bôt a e bôte bese ya Yuda be nga saane njô bôt. 
Ve a nji ke bañete nkulu mejô Natan, nge Benayahu, nge biwôlô bi bôte mewosan, nge monyañe wé Solômon.
Ane Natan a nga jô Batséba, nyia Solômon na: Ye ô nji wôʼô na Adôniya e mona Agit, a ntoo njô bôt a na e masa wongan David a nji yeme jame te? 
Ajô te zaʼa éyoñe ji, me lebe wo e jam wo yiane bo, nalé wo ye kaman ényiñe jôé a ji mone wôé Solômon. 
Kele be njô bôte David a jô nye na: A njô bôt, e masa wom, ye ô nji kane mbo ésaé wôé a ne minga ngana na: E monafame wôé Solômon a ye jôʼô e mvuse jam a nye a ye tabe éto njôane jam? Amu jé Adôniya a ye viane jôô? 
Nté mia njô bôt mia ye laan, mamien ma ye nyiin e mvuse jôé a yemete mejô môé.
Nde Batséba a nga ke étune nda njô bôt. Valé njô bôt a ntoo étua nnôm, a Abisag, ngone Sunamite, é mbe é saane njô bôt. 
Ane Batséba a nga vitibi a kute meboñe si ôsu njô bôt Njô bôt a nga sili na: Jé? 
Batséba a nga yalane na: A masa wom, ô nga kane mbo ésaé wôé a ne minga ngana ô kalaʼane Nti, e Zambe wôé, ajô mone wôé Solômon na: A ye jôô e mvuse jam, e nye a ye tabe éto njôane jam. 
Vʼéyoñe ji, Adôniya nye ñhe a ntoo njôô, womiene njô bôt e masa wom, teke yeme nalé! 
A maneya tyiʼi beyôm benyak, bitoñe benyak bi nʼavem, mintômba te alañé, a a maneya bañete bone be njô bôte bese, nalé fe ntuni Abiatar a Yôab évete mewosan, ve a nji ke bañete mbo ésaé wôé Solômon. 
Ve mfaʼa wôé, a njô bôt, e masa wom, e mise mʼIsraél ase, me lôô ve wo na, ô kat e môt a ye tabe éto njôan, e mvuse njô bôt, masa wom. 
Eyoñe masa wom njô bôt a bômbôya e vôm bʼésaa be bôô, bia mone wom Solômon bia ye lañeban ane benyoñe mekua.
A ngenan a kele ôsu a kobô baa njô bôt, ane nkulu mejô Natan a nga suan. 
Nde be nga kate de njô bôte na: Nkulu Mejô Natan a soya! Ane a nga kui vôme njô bôt a nga too, a kute meboñ asu be njô bôt, asu e butu si. 
Eyoñe te Natan a nga jô na: A njô bôt e masa wom, nde wo ñhe ô nga jô na: Adôniya a ye jôô mvuse jam a nye a ye tabe éto njôane jam! 
Amu na den a te sis, a tyiʼi beyôm benyak, bitoñe benyak bi nʼavem a mintômba te alañé, a te fe bañete bone be njô bôt bese, bivete mewosan a ntuni Abiatar; awolo di ba di a nyu ôsu vié be jôʼô na: Ényiñe njô bôt Adôniya é boʼo ayap! 
Ve a nji bañete toʼo ma me ne mbo ésaé wôé, nge ntuni Sadok, nge Benayahu e mona Yehôyada, nge mbo ésaé wôé Solômon. 
Ye tine ya ajô di é ne foʼo be njô bôt, e masa wom, ye wo te fe bo na mbo ésaé wôé a yem e môt a ye tabe éto njôan mvuse njô bôt e masa wom?
Ane njô bôte David a nga yalane na: Loʼone ma Batséba. Ndʼa nga nyiin a tebe ôsu njô bôt. 
Eyoñe te njô bôt a nga kane ngana a jô na: Ane Nti a vee, Nyô a nga kôté ma éto ôlun ése, 
a avalʼane me nga kane wo de ngana me kalaʼane Nti e Zamba Israél na: E mone wôé Solômon a ye jôô e mvuse jam a a ye tabe éto njôane jam éjiane jam, avale te fe ma ye bo môse wu. 
Nde Batséba a nga vitibi asu e luu si, a kute meboñ asu be njô bôt a jô na: Ényiñe njô bôte David, e masa wom, é tabeʼe nnôm éto!
Ane njô bôte David a nga jô na: Loʼone ma ntuni Sadok, nkulu mejô Natan a Benayahu, e mona Yehôyada. Nde be nga nyiin e vôm njô bôt a nga too; 
Njô bôt a nga jô be na: Nyoñane bebo bisaé be masa wônan, éyoñe te mia ye tooé e mone wom Solômon e tite jame yôp a siliki nye e Giyôn. 
Vôm ate ntuni Sadok a nkulu mejô Natan ba ye woʼo nye mbone ya bo njô bôte ya Israél. Mia ye loñe toñ a jô na: Njô bôte Solômon a tabeʼe nnôm éto! 
Mia ye zu nye mvus; a ye zu tabe éto njôane jam, a nye a ye jôô éjiane jam. Me teléya nye nliti zene ya Israél a Yuda. 
Ane Benayahu, e mona Yehôyada a nga yalane njô bôte na: Amen! Avale Nti, e Zamba njô bôt masa wom a jô, nde le. 
Avale Nti a nga too be njô bôt masa wom, avale te fe a ye tabe be Solômon; a ye nene éto njôane jé a dañe ji njô bôte David e masa wom. 
Ane Ntuni Sadok, nkulu mejô Natan, Benayahu e mona Yehôyada, Bekérétieñ a Bepelétieñ be nga sis; nde be nga tooé Solômon e tite njô bôte David yôp a siliki nye e Giyôn. 
Ane ntuni Sadok a nga nyoñe nlaʼa mbon e nda éndelé a woʼo wô Solômon. Nde be nga loñe toñ, a bôte bese be nga jô na: Ényiñe njô bôte Solômon é boʼo ayap! 
Ane bôte bese be nga tôñe nye mvus a bôte bese be nga bôme biôm a bo mevak abui; si é nga fôʼôsan amu ayenga dap.
Adôniya a bôt a nga mane bañete be nga wôʼô zôʼé éte valé be sondôʼô mane di; Yôab a nga wôʼô tyiñe toñ a sili na: Amu jé e zuʼuzuʼu nyô e tison été? 
A ngenan a kobôʼô, ane Yônatan e mona ntuni Abiatar a nga suan. Adôniya a nga jô nye na: Zaʼak, ô nʼéwôlô môt; teke feʼe na ô bili mbamba foé ya kat. 
Yônatan a nga yalan Adôniya na: Teke jôm! Njô bôte David, e masa wongan, a te telé Solômon njô bôt! 
Njô bôt a te lôme baa be bôte bana nsamba: ntuni Sadok, nkulu mejô Natan, Benayahu e mona Yehôyada, Bekérétieñ a Bepelétieñ; ba te tooé nye tite njô bôte yôp. 
Ntuni Sadok a nkulu mejô Natan ba te woʼo nye mbone ya bo njô bôt e Giyôn; Ba te so wé abui mevak été; a tison ése ja te fubu mevaʼa mete été: zôʼé éte nje mia te wôk. 
A Solômon a tabeya tabe éto njôane yôp; 
jam afe na bebo bisaé be njô bôt ba te zu botane njô bôte David e masa wongan be jôʼô na: E Zambe wôé a boʼo jôé Solômon é wum a dañ éndôé, a neneʼe fe éto njôane jé a dañ énjôé. A njô bôt a te kute meboñ énoñe jé, 
a kobô avale di na: Nti, e Zamba Israél a boʼo ébotan amu a veya môt éziñ e môse wu na a tabe éto njôane jam a amu mise mam me kômeya yene de. 
Ane bôte bese Adôniya a nga bañete be nga ko woñ, ve kôlô si a tup môt ase e zene jé. 
Adôniya, amu woñ a nga ko Solômon, a nga kôlô si a ke bi minlaʼa mi ataʼa metunaʼa.  
Nde be nga kate Solômon na: Tame yen Adôniya, amu woñ a ko njô bôte Solômon, a keya bi minlaʼa mi ataʼa metunaʼa a jôʼô na: Njô bôte Solômon a kane ma ngana e môse wu na a ye bo te wôé mbo ésaé wé a nkpwaté mekôn. 
Ane Solômon a nga jô na: Nge a wulu ane da yiane nya môtô, kongo ésile jé jia ja ye bo te ku si; ve nge mon abé éziñ a ne be nye, a ye wu. 
Ane njô bôte David a nga lôme bôt be ke vaa nye ataʼa metunaʼa. Ndʼa nga zu kute meboñe si ôsu be njô bôte Solômon, a Solômon a nga jô nye na: Bulaʼan e nda jôé.
Eyoñe melu David a nga yiane wu me nga bo bebé, a nga bendé Solômon e mone wé na: 
Me nga ke e zene si ése ja ke, ajô te yeme ngu, nalé fe na boʼo fam! 
Baʼaleʼe minjôane mi Nti, e Zambe wôé; wuluʼu e mezene mé; baʼaleʼe mebendé mé, miñyeʼelane mié a metiñe mé avale me ne ntilan e kalate metiñe me Môze, nalé e jam ese wo bo nge kak da ye wulu mvoʼé . 
A Nti a ye tôé mejô mé a nga kobô me na: Nge bone bôé ba ye baʼale mezene map a wulu e bebela été e mise mam a minleme miabe mise, a binyiñe biabe bise, teke na môte wua ya bôte bôé a ye jembane tabe éto njôane ya Israél.  
Wo yem e jame Yôab e mone Séruya a nga bo ma, e jam a nga bo bivete mewosane bibaé yʼIsraél, Abnér e mone Nér a Amasa e mone Yéter. A nga wôé be. A nga kuli metyi ya bita éyoñe mvoʼé , a a nga futi metyi bita e kandé é nga tii nye angeteñ a e be Silifas be nga too nye mebo. 
Wo ye bo avalʼane feʼe jôé é né, ve te jôʼé na éfumulu ésile jé é siliki mvoʼé e vôme ya miñwuan. 
Ve wo ye mvamane bone be Barsilayi ya Galad; ba yiane bo e nsamba ya ba ba di tawôlô wôé, amu be nga zu be ma a mbamba nlem éyoñ me nga tube monyoñe Absalom. 
Ve tame yene fefele jôé: Siméyi e mone Géra, mone Bényaminite ya Bahurim, a nga yoʼé ma mbia ñyoʼon e môse me nga ke Mahanayim; vʼa nga zu tôbane ma e Yordan. Ajô te me nga kane nye ngana, me kalaʼane Nti na: Ma ye bo te wôé wo a nkpwaté mekôn. 
Vʼéyoñe ji, te nyoñe nye ane môt a ne te bijô, amu ô ne môt a ne fek; wo ye yem e jam wo yiane bo nye; wo ye bo na éfumulu ésile jé é siliki vôme ya miñwuan e metyi été.
Ane David a nga bômbô baa bʼésaa a jambe e tisone David. 
David a nga jôô Israél tañe mimbu mewôm menyin; a nga jôô mimbu zamgbwa Ebroñ a mimbu mewôm mela a milaa e Yérusalém.
Ane Solômon a nga tabe éto njôane David ésaa wé a éjôé jé é nga dañe yeme ngu.
Adôniya, e mone Agit a nga zu koone Batséba nyia Solômon. Batséba a nga sili nye na: Ye wo zu mbamba nzuan? Adôniya a nga yalane nye na: Mvoʼé! 
Adôniya nye na: Me bili ajô ya kate wo. Batséba na: Kobôʼô! 
Adôniya na: Womien wo yeme na éjôé é mbe énjam, a Israél ase a nga lôô ve ma na me bo njô bôt. Vʼéjôé é lumeya ma mvus a é keya be mojañ; a maneya nyoñe je amu nkômbane Nti. 
Eyoñe ji me bili ve jame da ya sili wo; te titane ma. Batséba a nga jô nye na: Kobôʼô! 
Adôniya na: Ma yeʼelane wo, jôʼôk e njô bôte Solômon, ma buni na aa ye ke titane wo na: A ve ma Abisag, ngone Sunamite, a bo minga wom. 
Batséba a nga yalane na: Mvoʼé! Mamien ma ye kobô njô bôt ajô dôé.
Ane Batséba a nga nyiine be njô bôte Solômon na, a kobô nye ajô Adôniya. Njô bôt a nga tebe tetele a ke tôbane nye a vitibi ôsu vié; ndʼa nga beta tabe éto njôane jé a bo fe na be telé éto éfe asu nyia njô bôt; ane nyia a nga tabe si e mbo nnôme wé. 
A nga jô Solômon na: Ma kômbô sili wo mone jam; te titane ma. Njô bôt a nga yalane nye na: Siliʼi a nyia wom! Maa ye ke titane wo. 
Nye na: Ye be ne foʼo ve monyoñ Adôniya Abisag, ngone Sunamite a bo minga wé? 
Ane njô bôte Solômon a nga yalane nyia na: Amu jé wo sili Abisag, ngone Sunamite asu Adôniya? Ke wo yiane jibi sili éjôé asu dé amu a ne mojañe mvendé ! Asu dé, asu ntuni Abiatar, asu Yôab e mone Séruya! 
Njô bôte Solômon a nga kalane Nti a jôʼô na: Zambe a boʼo ma avale di, nalé fe avale dili! Asu ya kuan ényiñe jé, nde Adôniya a te kobô mejô mete. 
Eyoñe ji, ane Nti a vee, nyô a nga yemete ma a tooé ma éto njôan ésaa wom David a e Nye fe a teléya ma ngume nda bôt bejôô avale a nga jô, e môse wu ôbien Adôniya a ye wu! 
Ane njô bôte Solômon a nga lôme Benayahu, e mone Yehoyada a ke wôé nye. Nde Adôniya a nga wu.
Wôna njô bôt a nga jô ntuni Abiatar na: Kele Anatôt, e vôm bifuse bi si biôé bi né, amu ô ne e môt a yiane wu; ve maa ye ke wo wôé môse wu amu ô nga beʼe éwolo Nti Zambe ôsu David, ésaa wom, a jibi e mam mese a nga jibi mia nye. 
Ane Solômon a nga vaa Abiatar bisaé bi ntuni Nti; nalé mejô me Nti a nga kobô ajô ndaa Eli e Silô ma ye tôéban. 
Ane foé ya jame te é nga kui be Yôab. Yôab a nga ke ngame Adôniya ve saa ngame Absalom. Ajô te a nga ke sobô e Nda éndelé Nti a bi minlaʼa mi ataʼa metunaʼa. 
Nde be nga kate njô bôte Solômon na: Yôab a keya sobô e nda éndelé Nti; a ne e fefel ataʼa metunaʼa. Ane Solômon a nga lôme Benayahu e mone Yehôyada a jô nye na: Kele wôé nye.  
Nde Benayahu a nga nyiine nda éndelé Nti a jô Yôab na: Avale di njô bôt a jô na: Kui atan! Ve Yôab a nga yalane na: Momo! Nne ma ye wu va. Ane Benayahu a nga kate njô bôt avale Yôab a nga kobô a yalan. 
Nde njô bôt a nga jô nye na: Boʼok aval a te jô: kpwaʼa nye yôp a wo ye jame nye. Nalé wo ye vaa ma a nda bôt ésaa wom étome ya metyi Yôab a nga kuli teke amu. 
Nti a bulaʼane sôôé metyi mé e nlô wé ôbiene yôp, amu a nga wôé bôte bebaé be mbe zôsôô a mbamba be bôt a dañe nye, a nga wôé be a nkpwaté mekôn David ésaa wom teke yem; bôte bete be mbe na: Abnér e mone Nér, évete mewosane ya Israél a Amasa e mona Yéter, évete mewosane ya Yuda. 
Metyi map me sôéban e nlô Yôab a e nlô mvoñe bôte jé nnôm éto! Ve mfaʼa David a e mvoñe bôte jé, e mfaʼa nda bôte jé a éto njôane jé ébotan ja ye tabe été nnôm éto é soʼo be Nti. 
Ane Benayahu e mone Yehôyada a nga bet a ku Yôab yôp a wôé nye; be nga jame Yôab e nda jé é mbe e nkôte si. 
Njô bôt a nga telé Benayahu, e mone Yehôyada, évete ya nkane bita éjiane Yôab a telé fe ntuni Sadok éjiane Abiatar.
Ane njô bôt a nga lôm be ke loone Siméyi a jô nye na: Lôñe womiene nda e Yérusalém; wo ye tabe été teke kui mfaʼa ya li nge li. 
Nge da kui môs éziñ na wo kui atan a dañe mbiʼili Sédroñ, yeme na wo ye wu teke selan; a metyi môé ma ye sôéban e nlô wôé womiene yôp. 
Nde Siméyi a nga jô njô bôte na: Nkobô te ô nʼabeñ. Avale masa wom njô bôt a maneya jô, avale te mbo ésaé wôé a ye bo; ajô te Siméyi a nga tabe ayap e Yérusalém. 
Vʼéyoñe mimbu mila mi lôteya, bebaé ya bebo bisaé be Siméyi be nga tup a ke be Akis e mone Maaka, njô bôte ya Gat; be nga kate Siméyi jame te na: Bebo bisaé bôé be ne e Gat. 
Nde Siméyi a nga kôlô si a dañ éjakase yôp a ke e Gat be Akis, asu ya nyoñe bebo bisaé bé. Simeyi a nga bo ve meke a meso ya bulane soo bebo bisaé bé Gat. 
Ane be nga kate Solômon na, Siméyi a nga kôlô Yérusalém na a ke Gat a soya fe. 
Nde njô bôt a nga loone Siméyi a jô nye na: Ye me nji bo wo na ô kalane Nti a ve wo ayemé na: Môse wo ye kui atane tison a ke avale vôm ese ô ne ke tukaʼa yeme na wo ye wu teke selan? 
Amu jé ô nji ke semé ngana ô nga kan ôsu Nti, nalé fe abendé me nga ve wo? 
Wôna njô bôt a nga jô Siméyi na: Womien wo yem, a e nleme wôé fe wo yem abé ese ô nga bo David ésaa wom; ajô te Nti a bo na mboone nkpwala wôé ô ku e nlô wôé womien. 
Ve njô bôte Solômon a ye nyoñ ébotan a éto njôane David ja ye yeme ngu nnôm éto ôsu Nti. 
Ane njô bôt a nga lôme Benayahu e mona Yehôyada ndʼa nga kui atan, a kpwelé Siméyi yôp nye ve wu. Avale di nde njôan ô nga yeme ngu e mo me Solômon.
Ane Solômon a nga bo nnôme ngon Faraoñ, njô bôte yʼEjipte; a nga luʼu ngone Faraoñ a tabe e tisone David akekui a nga mane lôñe nda jé émien, e nyôô Nti a e mfine mekok wo bômane Yérusalém. 
Ve da bôt be nga ke ôsu a ve bityiʼa e bito bikôndôʼô yôp amu, a kui melu mete valé be ngenane te lôñe nda asu jôé Nti. 
Solômon a nga nyeʼe Nti abui, ajô te a nga wulu avale David ésaa wé a nga lebe nye; vʼa nga ve bityiʼa a diʼi meyemete bilé ma nyume mvaé e bito bikôndôʼô yôp.
Ane njô bôt a nga ke Gabaoñ na a ve bityiʼa amu e nne éto yʼékôndôk ja dañ anen é mbe wé. Solômon a nga ve mimvean mia diʼibane ngumba toyini ataʼa metunaʼa te yôp. 
E Gabaoñ, Nti a nga yené be Solômon a alu e biyeyem; Zambe a nga jô nye na: Siliʼi jôm wo kômbô na me ve wo. 
Solômon a nga yalane na: Ô litiya abui mvam e be mbo ésaé wôé David ésaa wom, amu a nga wulu vôm ô né e bebela été, e nya ntyiʼane mejôô été a e zôsôô ya nlem été mfaʼa wôé; ô nga baʼale nyeʼane te e zañe mia nye, a kui vôme ya ve nye monafam, nye a too éto njôane jé e môse wu. 
Eyoñe ji a Nti, e Zambe wom, wo wo ve mbo ésaé wôé éjôé, éjiane David ésaa wom, ma, me ne foʼo vʼôyôm ésoé ndôman, me nji yem ane ba jôô bôt. 
Mbo ésaé wôé a too ézezañe ya bôte bôé, ba ô nga top, e jama bôt a ne te alañé nge ayemé tañ, amu étua abui.
Wo yiane ve mbo ésaé wôé nlem wo yeme yemelane mam asu ya jôô bôt, asu ya kandé mvaé ba abé; za a ne nguleya jôô ayoñe bôte dôé, ayoñe bôt e ne avalʼanene di? 
Nti a nga yene nsili Solômon a nga sili mvaé. 
Nde Zambe a nga jô nye na: Amu wo te sili jame te, teke sili ayab ényiñ asu dôé womien, nge sili akum asu dôé, nge sili awu ya besiñe bôé, ve viane sili fek asu ya jôô bôt zôsôô , 
tame yen ma bo ane wo te jô: ma ve wo nlem ô ne fek ô yeme fe fas a môt éziñ a nji bo wo ôsu nge mvuse jôé a too ane wo. 
Nalé fe na, ma ve wo jôm ô nji sili: akum a duma; e bejô bôt été, teke môt a ye bo ane wo nté ôse wo ye nyiñ. 
Nge wo wulu mezene mam été, ô baʼaleʼe metiñe mam a mebendé mam ane David ésoo, ma ye limiti ényiñe jôé.  
Ane Solômon a nga vee: e nne biyeyeme bié bi mbe avale te. A nga bulan e Yérusalém a tebe ôsu éwolo élate Nti. A nga ve mimvean mi ne ngumba a mimvean asu mvoʼé , a a nga bo beta dina asu bebo bisaé bé bese.
Binga bʼébamba bebaé be nga zu tebe njô bôt ôsu. 
Wua a nga jô na: A masa ma yeʼelane wo; bia binga nyô bi too nda jia, éyoñ ma te biaé a too fe nda valé. 
Melu melale me lôteya, nde nye fe a te biaé éyoñe jé. Bia too vôme wua teke môte mfe nda été ve bia bebaé. 
E mone minga nyô a wuya a alu amu nyia a te bômbô nye yôp. 
A kôlôya si e zañ alu, a nyoñe mone wom a bôô ma fefel, mbo ésaé wôé ki me bôô vʼôyo, éyoñe te a bôôé mon ate e fefele jé, a nyoñe ke mbime mone wé a bôôé me wô fefel. 
Eyoñ ma kôlô si mametyé na me nyaa e mone wom, a koé na a wuya. Eyoñe môs ô saéya, me tuʼa fombô mon, a yene na a nji bo mone wom me nga biaé. 
E minga mboʼo nye na: Momo! E mone wom nye a vee, a éñwôé nye a ne ñwuan; ve minga ôsu a nga ke ôsu a jô na: Momo! E mone wôé nye a ne ñwuan, éñwome ki nye a vee. Nne be nga kobô nalé ôsu njô bôt. 
Ane njô bôt a nga jô na: Minga nyô a jô na: E mone wom nye a vee, éñwôé ki nye a ne ñwuan; wôna minga mbok nye ki a jô na: Momo! E mone wôé nye a ne ñwuan, éñwome ki nye a vee. 
Njô bôte na: Zaʼane ma nkpwaté mekôn! Eyoñe te be nga soo nkpwaté mekôn ôsu njô bôt. 
Njô bôt nye na: Tyiʼane mon a vee zañ mi kee minga wua éfase jia a minga mbok éfase jia. 
E minga mon a nga vee, amu a nga wôʼô miñya mi boʼok ane mia tyiʼi nye abum été, a nga jô njô bôte na: Éngôngo a masa! Vaʼa nye e mon a vee, ve te wôé nye! Ve minga mbok a mbe a jôʼô na: Tyiʼik bia bese bi sup! 
Nde njô bôt a nga jô na: Keʼane minga ôsu e mon a vee, te wôane nye; nye a ne nyia.
Eyoñ Israél ase a nga wôʼô ntyiʼan ajô njô bôt be nga ko nye woñ, amu be nga yene na feʼe Zambe é ne be nye mfaʼa ya tyiʼi mejô.
Njô bôte Solômon a mbe njôô yʼIsraél ase. 
Bivet baa be bie be nga saé mbie bi: Azariahu e mone Ntuni Sadok, 
Elihôréf a Ahiya e bone be Sisa be mbe betilimam; Yôsafat e mone Ahilud, a mbe mbaʼale mintilan; 
Benayahu e mone Yehoyada, a mbe mbaʼale nkane bita; Sadok a Abiatar be mbe betuni; 
Azariahu e mona Natan a mbe évete bengovina; Zabud e mona Natan a mbe Ntuni, mvôé njô bôt; 
Ahisar a mbe mbaʼale nda njô bôt; Adoniram, e mone Abda a mbe môt a fombô ane bisaé bia wulu.
Solômon a mbe a bili bengovina awôm a bebaé Israél ase. Be mbe be vaʼa biôm asu mbaʼalane nda njô bôt. Môt ase a mbe a vaʼa biôm tañe ngume ngon mbu ôse. 
Biyôlé biap mbie bi: E mone Ur a nga bili minkôle yʼEfrayim. 
E mone Déker a nga bili Makat, Saalbim, Bétsemék, Elôn a Bét-Anan. 
E mone Eséd a nga bili Arubôt, Sôkô a si ése ya Séfer. 
E mone Abinadab a nga bili si ése ya Dor. Tapat ngone Solômon a mbe minga wé. 
Baana, e mone Ahilud, a nga bili Taanak a Mégidô, Bétséañ ase a ne bebé Tartan e Yizrél si, ataté Bétséañ a kui Abél-Mehôla, a kui fe Yakmeame yat. 
E mone Géber e Ramôt ya Galad, a nga bili beta bitisone Yayir, e mone Manasé e Galad; a nga bili fe bifuse bi si ya Argôb a Basañ, beta bitison mewôm mesaman mbômaʼan a mimfine mekok mengôñ me too mvot. 
Abinadab e mone Iddô e Manayim 
Ahimaat e Néftali. Nye fe a nga luʼu ngone Solômon jôé na: Basmat. 
Baana, e mone Usayi, e Azér a Béalôt. 
Yosafat, e mone Parua e Isakar 
Siméyi, e mone Ela e Bényamin. 
Géber, e mona Uri, e si ya Galad; a nga bili afôla si ya Sihoñ, njô bôte Beamorééñ, a di Ôg njô bôte ya Basañ, ngovina a mbe ve wua si éte. 
Yuda a Israél be mbe abui ane nseleʼe ya nsaʼa mañ. Be nga di a nyu a bo mevak.
Solômon a nga jôô meyoñ mese ataté ôsôé Efrat, si Befilisteñ, a kui nnéa Israél a Ejipte. Be nga yaʼane toya a saane Solômon nté ôse a nga vee. 
Bidi bi Solômon bi mbe môs ôse: avut e nji dañe nteʼan tôn ébu; avut é ne nteʼan abui tôn awôm a muam, 
beyôm benyak be nʼavoñ awôm. Beyôm benyaʼa ya mbam: mewôm mebaé; mintômba ntet; te lañe minkok, bemvin, besô a bilolé bi nʼavoñ abui. 
Amu a nga jôô mesi mese me nga bôman ôsôé Efrat, ataté Tifsa a kui Gaza, bejô bôte bese ya mesi ma bôman Efrat. Baa be mesi mese me nga bômane nye be mbe mvoʼé . 
Yuda a Israél be nji bi jam da tyelé be minleme yôp, môt ase e ndiʼi woone wé a e figié wé si, ataté Dañ a kui Birséba, nté ôse Solômon a nga vee. 
Solômon a nga bili bitabaʼa toyini mewôm menyin e vôme ya bikabela bia dutu bevagoñ bé bi ne tabe, nalé fe bewulu bikabela toyini awôm a ébaé. 
Bengovina be nga ve biôm asu mbaʼalane njô bôte Solômon a bôte bese ba subu tawôlô njô bôte Solômon bebé, ngovina ase tañe ngone jia; be nji ke jôʼé jôm éziñ é jemban. 
Be nga soo fe bidi asu bikabela e vôm ase njô bôt a nga too avale be nga sili môt ase.
Ane Zambe a nga ve Solômon fek, atyeñ, a ñyemane mevale meva, ane nselek ô ne nsaʼa mañ. 
Feʼe Solômon é nga lôte feʼe bone bese ya jôp da tôô a feʼe ése yʼEjipte. 
A nga dañe bôte bese fek, fek a dañ Etan ya Ezrahite, a dañ Eman, Alkol a Darda, bone be Mahol; meyoñ mese ma bômane Israél, me nga yeme jôé dé. 
A nga ku minkana toyini éla, a téé fe bia toyini jia a bia bitan. 
Feʼe nkobô jé é nga nnambe bilé, ataté Sédre ya Libañ, a kui izôp a faa mimfin; a nga kobô ajô betit be beʼe mebo menyin, ajô anon, betit ba woñ a kos. 
Bôt be nga wôʼô nkañete ya ajô feʼe Solômon be nga so be meyoñ mese a be bejô bôte bese ya si a zu wôʼô feʼe jé.
Iram njô bôte ya Tir, a nga lôme bebo bisaé bé be Solômon, amu a nga wôʼô na be teléya nye njô bôt éjian ésaa; amu Iram a nga juʼu zu a bo mvôé David. 
Nde Solômon a nga lôm be kate Iram na: 
Wo yeme na David, ésaa wom, a nji kui na a lôñe nda asu jôé Nti, e Zambe wé, amu éndeñelaʼa besiñe bé be nga bômane nye, a bita, a nté ôse Nti a nji futi be akul abo dé si. 
Vʼéyoñe ji, Nti, e Zambe wom, a veya ma awoʼon mimfaʼa mise, teke fe nsiñ nge bidim bia tyelé ma nleme yôp, 
Mbu mintete minyin a mewôme muam, valé bone bʼIsraél be kôlôya si yʼEjipte, mbu nyini ya njôane Solômon a nga jôô Israél, e ngone baa ba loone Ziv, nje a nga lôñe Nti Nda. 
Nda njô bôte Solômon a nga lôñe Nti é mbe nté, menyiʼi me mo mewôm mesaman, ndam menyiʼi me mo mewôm mebaé, nté ya yôp menyiʼi me mo mewôm mela. 
Mbé si ya zañ aba nda a atan, ô too nté, menyiʼi me mo mewôm mebaé, mveʼan mfaʼa ndame ya nda; ndame ki menyiʼi me mo awôm mfaʼa ñwôñelane nda . 
Bevundi ya nda be nga bili mevote mʼétyé. 
Be nga lôñe nda fe, é too bitage bilaa, é late a mimfine yʼatane ya beta aba a di e ne susuʼa. 
Nda éte fe, mfaʼa ya si, ô mbe ndam méta ébaé a étun, étage ya ézezañ, ndam, méta éla, étage ya yôp, ndam, méta éla a étun. E mfine nda Zambe ya nseñ ô nji bo afib, avale da ane nté ya yôp ôse; ô mbe teke dañ afip nné ôse, ajô te nkpwase ya andil ô nji ke nyiin e mimfine ya nda Zambe si. 
Asu ya lôñe Nda Zambe, be nga belane mekok avale me nga so e vôm be nga bôé me; ajô te nté be nga lôñe nda , be nji wôʼô toʼo éduñe vamak jia, nge ji ôfak nge ji évôl éfe é nʼétyé. 
Eyoñ wo kômbô ke étage baa, be nga lôt e mbé ô mbe Nda Zambe mfaʼa ya nké. Nge ô kôlô mbé te éyoñ te wo nyoñe ôbet a ke kui étage baa, ô beta kôlô valé a kui étage lale. 
Asu ya mane melôñ ya Nda Zambe be nga bo plafoñ a mimbôñ, nalé fe a mebam me Sédre. 
E nda fe be nga lôñ é late a Nda Zambe, é mbe ôyabe yôp, méta ébaé a étun étage ése, a mimbôñ mi Sédre mi nga bete mimfine ya Nda Zambe yôp.
Ane Nti a nga kobô Solômon a jô na: 
Wo lôñe Nda nyô! Ve nge wo wulu avalʼane metiñe mam me né, nge wo bo ane mefulu mam me né, a nge wo baʼale mebendé mam mese a wulu ane me né, éyoñe te ma ye tôé nkobô wom be wo, wu me nga kobô David ésoo. 
A ma ye tabe ézezañe bone bʼIsraél a ma ye bo te vuan ayoñe dam Israél.
Ane Solômon a nga lôñe Nda a mane fe je. 
Mimfine ya nda été mi mbe nlôñan a mebame me Sédre ataté si a kui mimbôñe ya yôp. Nda ése, mfaʼa yʼété, é too mboon a bilé. Si ya nda é mbe mebam me Sipré. 
Mbômaʼane ya nda été, ataté si a kui yôp, ndam, menyiʼi me mo mewôm mebaé, a nga lôñe nye a mebam me Sédre. Mfaʼa yʼété, a nga bo étune nda é nʼétyi, e vôm a dañ étyi. 
Aba nda e nʼanen e mbe menyiʼi me mo mewôm menyin. 
Bilé bi Sédre bi mbe nda été bi mbe nkpwelan biveʼela bi sam é ne nkulan. Jôm ése é mbe mboon a Sédre, akok teke yené. 
Ezezañe nda , mfaʼa yʼété, a nga kôm étune nda é nʼétyi asu ya bôé éwolo élate Nti. 
Ôsu ya étune nda é nʼétyi é too nté menyiʼi me mo mewôm mebaé, ndam menyiʼi me mo mewôm mebaé, nté ya yôp menyiʼi me mo mewôm mebaé a nje Solômon a nga mane yañe or, ataʼa metunaʼa e mbe valé, nde be nga mane dip a Sédre. 
Nda, e mfaʼa yʼété, Solômon a nga mane dube je a or a ne mfuban , a tyelé minsanga mi or ôsu ya étune nda é nʼétyi, be nga mane fe dube or. 
A nga mane dube nda ése or. Ataʼa metunaʼa e mbe étune nda é nʼétyi, a nga yañe de or. 
Etune nda é nʼétyi été, a nga kôme Bekerubim bebaé a élé ôlivié; be mbe nkôñe yôp tañe menyiʼi me mo awôm. 
Afabe da ya kérubim ôsu e mbe menyiʼi me mo metan; afab avok menyiʼi me mo metan; menyiʼi me mo awôm, ataté akuʼu ya afabe di a kui akuʼu ya afab avok. 
Menyiʼi me mo awôm asu kérubim baa; mebim a biyekaʼa, bi too avale da asu Bekerubim bebaane. 
Kérubim ôsu a mbe nkôñe yôp, tañe menyiʼi me mo awôm; nyô baa a mbe fe nkôñe yôp avale da. 
A nga telé Bekerubim e zañe nda été. Bekerubim be nga ndamé mefabe map: afabe kérubim ôsu e nga nnambe mfin, a afabe kérubim baa e nga nnambe mfin ôvok; mefabe map mebaé, ma me mbe mfaʼa ya zañe nda , me nga nnambane dina a di avok. 
A nga dube Bekerubim a or.
Mbômaʼane mimfin, été a atan, be nga kpwelé Bekerubim, mebua melen a mesam me ne nkulan. 
A nga yañe si e nda été a atan. 
Anyiine ya étune nda é nʼétyi, a nga bo bivine mimbé a élé ôlivié; mimbôʼô ya mbé yôp, a bilé bi beʼe évin bi nga di ngabe jia ya ngab étane ya mbé ôse. 
A nga kpwele Bekerubim, mebua mʼalen a mesam me ne nkulan e bivine bibaé ya mbé , nde fe a nga dube be a or; a nga dube or e Bekerubim a e mebua melen. 
Avale te fe a nga bo anyiine beta aba nda; bilé bi ôlivié bi beʼe bivin bi nga di ngabe nyini ya ngume mbé ôse, 
a bivine bibaé, mboon a élé Sipré; bifase bilé bibaé bia fôʼôsan, asu évine mbé jia a bifase bilé bibaé bia fôʼôsan asu évine mbé évok. 
A nga kpwelé Bekerubim mebua melen a mesam me ne nkulan a dube me or, ve baʼé bie mbé ôte. 
Mvuse ya valé, a nga lôñe minseñe nda été: minnoñe mekoʼo me ne kpwelan mila a nnoñe mimbôñe mi Sédre.
Mbu nyini, ngone Ziv, nde be nga bôé mimbôkaʼa ya Nda Nti. 
A mbu awôm a wua, ngone Bul é ne ngone muame, Nda é nga man ése mfaʼa ya mone jam ase a nga siliban. Solômon a nga lôñe je tañe mimbu zamgbwa.
Solômon a nga lôñe fe nda jé émien; a nga mane je tañe mimbu awôm a mila. 
A nga taté lôñe nda ba loone Afane Libañ: nté menyiʼi me mo ntet, ndam menyiʼi me mo mewôm metan, nkôñe yôp menyiʼi me mo mewôm mela. E nga lôñeban e minnoñ mi beta mekôn benyin, mboon a minkuʼu bilé bi Sédre, minsalan minkoʼo mi Sédre, mi too e mekône mete. 
E mfaʼa ya yôp, ntaʼane bilé bi Sédre, ô bete betyengan ane mimbôñ, mmie beta mekôn be nga beʼe: betyengaʼane mimbôñ bete be mbe mewôm menyin a betan, nnoñ wua awôm a betan; 
minnoñ bevundi mi mbe mila, vundi ase ya minnoñ mite mila a nga lôô vundi mbok.
Bevundi bete bese a biôme biabe bise, be mbe avale da mimfaʼa mise, vundi ase a lôô nyô mbok, minnoñ bevundi ke mila. 
A nga bo aba beta mekôn: nté, binyiʼa bi mo mewôm metan, ndam menyiʼi me mo mewôm mela; ôsu, mbé si ô bili beta mekôn, ébes é too été mfaʼa yʼasu. 
A nga bo aba mejô, vôm a nga bo a tyiʼi mejô, aba ntyiʼane mejô, be nga bômane de a Sédre, ataté si a kui yôp. 
Wôna, mfaʼa ya nda ébien a nga too, é mbe vôme mfe a selaʼan a vôme ya éto njôan é né; vʼé mbe éyekaʼa avale da. A nga lôñe nda fe asu ngone Faraoñ a nga luk; nda éte é mbe ane ndaa éto njôan.
Menda mete mese me mbe nlôñan a mekok me ne mbaan, mebim yʼété me too ma ya mekoʼo me nʼanen, nsiʼan a so e mesu mese, été a atan. Me mbe ataté mimbôkaʼa a kui minkôngô ya yôp, ataté atan a kui e beta nseñ. 
Asu mimbôkaʼa ya si. Mekoʼo me ne mbaan, e beta mekok me ne menyiʼi me mo awôm a menyiʼi me mo muam. 
E mimbôkaʼa ya si be nga futi mekoʼo me ne mbaan, mebime yʼété me too ma ya mekoʼo me nʼanen a bilé bi Sédre. 
Minnoñ mekoʼo me ne mbaan a nnoñe beta bilé bi Sédre bi ne nsalan mi nga bômane beta nseñ, avale te fe mfaʼa nseñ ô ne e nda Nti été a e mbé si wé.
Ane njô bôte Solômon a nga lôm be ke nyoñe Iram e Tir. 
A mbe mone nkuse minga yʼayoñe Néftali, ésaa a too mone Tirieñ, nlui mvot; a mbe njalan a atyeñe ya mo, a atyeñ ya nlô, ñyeman mfaʼa ya lui mvot. Ane a nga zu be njô bôte Solômon, a bo bisaé bite bise. 
A nga bo mekône me mvote mebaé, akôn ese nté ya yôp, menyiʼi me mo awôm a muam, mbômaʼane menyiʼi me mo awôm a mebaé. 
A nga bo fe mendoʼo me mvot é ne nyeman mebaé asu ya beté me e mekône yôp; andoʼo da e too nté ya yôp menyiʼi me mo metan, andoʼo avok e too fe nté ya yôp menyiʼi me mo metan. 
Mendoʼo me nga too e mekône yôp me nga bili mevot ntiñane mese ane songo, a minsinga ntiñan a bone bengôkop; andoʼo da zamgbwa a andoʼo avok zamgbwa. 
Nalé nye a nga bo mekône mete; minnoñ mibaé mi mbe mbômaʼan avote da yôp, asu ya buti mendoʼo me nga too e mekône yôp; nalé ate fe a nga bo andoʼo avok. 
Mendoʼo me nga too yôp mfaʼa ya mbalaʼa si, me nga too mboon éfunan ane sam ayañ, nté menyiʼi me mo menyin. 
Mendoʼo me nga too fe mfaʼa ya yôp e mekône mebaé mete yôp bebé a abum e mbe fefel avot; bibuma bi grenade bi nga too mintete mibaé bi too minnoñe minnoñ, mbômaʼan a andoʼo avok. 
A nga telé beta mekône mete bebé e mbalaʼa si ya Nda Zambe; a nga telé beta akône ya mbo nnôm a yôlé de jôé na Yakin, a nga telé fe di ya mbo ngal a yôlé de jôé na Bôaz.  
Sôsoʼo mekôn é mbe ane sam ayañ; ésaé mekôn é nga mane mvoʼé .
A nga bo beta élabaʼa, ndeme ya mañ a mvot é ne nyeman. Elabaʼa te é mbe njiñelete, ndam menyiʼi me mo awôm. Nté ya yôp ô mbe menyiʼi me mo metan. Nkôle wo bômane njiñelete yʼété ô mbe bo menyiʼi me mo mewôm mela.  
E nka si, biveʼela bikpwas bi nga bômane me mimfaʼa mise, nté ô too menyiʼi me mo awôm, bikpwase bite bi bômaʼane mañ mete mimfaʼa mise, bikpwase bite bi nga too minnoñe mibaé, be nga sôé baa be mañ asôé da. 
Mañ mete me nga bete e beyôm benyaʼa awôm a bebaé yôp; belaa be lôô mfaʼa yʼakôé, belaa mfaʼa jôp da dim, belaa mfaʼa ya nké a belaa mfaʼa jôp da tôô. Mañ me nga bete be yôp a memvus me lumu be mfaʼa ya été. 
Afibe dé e mbe ndam ane akule wo a nkôme ya nka ô mbe nkôman ane nkôm yʼélaé, avale fe ane sam ayañ: mendim me mbe jaé été tañe lita toyini mewôme muam.
Ane a nga bo bitebaʼa bi mvot awôm; étebaʼa jia é too menyiʼi me mo menyin, ndame ki menyiʼi me mo menyin, nté ya yôp menyiʼi me mo mela. 
Mboone bitebaʼa ô mbe avale di: bi nga bili mintyiʼane ya mefefe bitune bitun; bitune bite bi too e zañe bibaʼa; 
Bitun bi nga too e zañe bibaʼa bite bi nga bili bikañga bengbwengbwem, beyôm benyak a Bekerubim; atin e nga too bibaʼa yôp; a mintiñane minsinga ya biôm bi tyele mi nga too e bengbwengbwem a beyôm benyaʼa si. 
Etebaʼa ése é nga bili minka mi mvote minyin, a mimbôñe minka mi mvot; mebo menyin yʼété me nga bili fe bisukaʼa; bisukaʼa bi ne nyemane bite bi nga too ésôbaʼa si, mintiñan minsinga mi tyele e fefel ésukaʼa ése. 
Anyu yʼété mfaʼa ya andoʼété a mfaʼa ya yôp é mbe nté anyiʼi wo da: anyu te e nga too njiñelete aval ane mboone yʼatiñ, nté anyiʼi wo da a étun; anyu te e nga bili fe minkpwelan, a mintyiʼane ya mefefe bitune bitun mi mbe mekuʼu menyin, sa njiñelete. 
Minka minyin mi nga too mintyiʼane bitune ya mefefele si, a mebii mimbôñe ya minka me nga beme étebaʼa: nka ôse ô nga too nté ya yôp, anyiʼi wo da a étun. 
Mboone minka ô mbe ane wu ya nka vagoñ bita; mebii mimbôñe ya minka, a memvus, a bibaé, a meteme yʼété, bise bi mbe nyeman. 
Bisukaʼa binyin bi nga too mebuʼu menyin yʼétebaʼa ése; bisukaʼa bite ba be étebaʼa ébien bi nga too jôme jia. 
E sôsoʼo étebaʼa ése, njiñelete a nga too été a too nkôñe yôp étun anyiʼi wo da, mebii me too mfaʼa ya yôp; mintyiʼane bitune ya mefefele yʼété, baa be je bi nga too fe jôme jia. 
Mfaʼa mefefele biyemetaʼa yʼété bite, a mfaʼa mintyiʼane bitune ya mefefele yʼété mite, a nga kpwelé bikanga Bekerubim a bengbwengbwem, mebua melen, abim e nga yiane jôm ése, mintiñan minsinga mi tyele fʼété mbômaʼane. 
Avale te nde a nga bo bitebaʼa bite awôm: bise bi nga sôéban asôé da, bi too abime da, a avale da.
A nga bo bisôban bi mvot awôm; ésôban ése é too ngule ya nyoñe lita mendim toyini a mintete misaman; ésôbaʼa ése é mbe nté menyiʼi me mo menyin; bitebaʼa bite awôm, étebaʼa ése é nga bo é bekeʼe ésôbaʼa jia. 
Ane a nga telé bitebaʼa bite, bitan mfaʼa nda ya mbo nnôm, a bitan mfaʼa nda ya mbo ngal: a nga telé fe mañ mete mfaʼa nda ya mbo nnôm ô lôô mfaʼa jôp da tôô, mfaʼa ya nké. 
Iram a nga bo bisôban a biwôlô asup, a bisua. Nalé ate Iram a nga sondô ésaé jé ése a nga bo njô bôte Solômon e nda Nti été. 
Mekône mebaé a bidoʼo bisua bibaé ya mendoʼo me nga too mekône yôp; a mevote mebaé me nga buti bidoʼo bisua bibaé ya mendoʼo me nga too mekône yôp; 
a bibuma bi grenade mintete minyin mfaʼa ya mevote mebaé, avot ese minnoñe bibuma bi grenade mibaé, mi butiʼi bidoʼo bisua bibaé ya mendoʼo me nga too mekône yôp; 
a bitebaʼa awôm, a bisôban awôm, bi bete bitebaʼa yôp; 
beta fandé a too njiñelete wua, a beyôm benyak awôm a bebaé be beʼe beta fandé ate; 
biwôlô asup, a bisobelé, a bisua ba futi mendim ba miam, biôm bite bise mbie Iram a nga bo asu nda Zambe Nti, avale njô bôte Solômon a nga bendé: bi mbe mboon a mvot é ne nsilan. 
Njô bôt a nga kôme bie njeʼese Yordan, e zañe minlame ya Sukôt a Sartan. 
Ane Solômon a nga bo na be telé biôm bite e Nda Zambe Nti, bi mbe étua abui, môt teke nyoñe njuʼu ya yemelan adite ya abime mvot be nga belane je.
Ane Solômon a nga beta bo biôm bivoʼo bise ya ndaa Nti; ataʼa metunaʼa or, tawôlô or ba beté belet é ne étyi awôm a ébaé. 
Bibii bifufup, mboon a or a dañe mfuban , bitane mbo nnôm a bitane mbo ngal ôsu ya vôm a dañ étyi, mesam belambe a mebas me or bi too été. 
Befandé, atyeñ, beta bilaé, bone bilaé a bisua bi nduan, mboon a or a ne mfuban; mengôñ me or asu mimbé ya nda été, anyiine ya vôm a dañ étyi, a asu mimbé ya nda anyiine ya Nda Zambe. 
Nalé ésaé njô bôte Solômon a nga bo asu Ndaa Nti é nga man. Ane Solômon a nga soo biôme David ésaa wé a nga telé étyi: argent or a biôm bivok. A nga telé bie e ngab akume ya Ndaa Nti.
Ane njô bôte Solômon a nga sulane bemvendé yʼIsraél, bivete bise ya meyoñ , bi ya menda me bôte me bone bʼIsraél e fefele jé Yérusalém na, be vaa éwolo élate Nti Sioñ, tisone David. 
Ane bôte bese yʼIsraél be nga sulan e fefele njô bôte Solômon e ngone Etanim nje é ne ngone zamgbwale, éyoñ abôk é né.
Ane bemvendé bese yʼIsraél be nga sulan a betuni be nga beʼe éwolo. 
Ane be nga nyoñ éwolo Nti, e nda éndelé bendôbaʼan, a biôm bise bi nʼétyi bi mbe nda éndelé. Betuni a Belévit mbe be nga kee bie. 
Njô bôte Solômon, a ékôane bôt ése yʼIsraél a nga bañete e fefele jé, be nga tebe asu éwolo. Be nga tyiʼi mintômba a benyak abui teke alañé, nge ayemé tañ bi mbe. 
Betuni be nga zuu éwolo élate Nti e vôme wé, e vôm a ne ntelan étyi e nda été, e vôm a dañ étyi, a kui mefabe Bekerubime si. 
Amu Bekerubim be nga ndamé mefabe map e yôbe ya vôm éwolo élat é nga yiane bômbô. Bekerubim be nga buti éwolo a mimbôñe mié yôp. 
Nté mimbôñ ô nga volô na be yen mekuʼu map ô tele vôm a nʼétyi, ve teke yené éyoñ ô tele atan. Mi ne valé a zu kui môse wu. 
Teke jôm éfe é mbe éwolo été ve bifase mekoʼo bibaé ya Môze a nga bôé été e nkôle Oréb, éyoñe Nti a nga bo élat a bone bʼIsraél éyoñ be nga kôlô si yʼEjipte.
Eyoñe betuni be nga kôlô vôm a nʼétyi, nkut ô nga yandane Ndaa Nti. 
Betuni be nji fe bo ngule ya tabe été na, be bo ésaé, amu nkut abui, amu étôtoʼo Nti é nga jalé Ndaa Nti.
Ane Solômon a nga jô na: Nti a nga jô na, a ye tabe e dibi été!
Eyoñe ji me lôñeya wo vôme ya tabe, e vôm wo ye tabe nnôm éto!
Ane njô bôt a nga kôñelan asu dé a botan ékôane bôte ése yʼIsraél. Ekôane bôt ése yʼIsraél é nga tele tetele. 
Ndʼa nga jô na: Ébotan a Nti, Zamba Israél, Nyô a nga kobô Esaa wome David a anyu dé ebien, a nye a jalé jam a nga jô a ngule jé; 
ataté môse me nga vaa Israél ayoñe dam Ejipte, me nji tabe tison éziñ ézezañe meyoñ mese yʼIsraél na, be lôñe nda été e vôme jôé dam da ye tabe, ve me nga tobe David na a bo ntebʼôsu ya ayoñe dam Israél. 
Esaa wom David a nga bi nkômbane ya lôñe jôé Nti, e Zambe Israél nda . 
Ve Nti a nga jô Esaa wome David na: Amu ô biya nkômbane ya lôñe jôé dame nda , ô nga bo mvaé ya bi jame te e nlem . 
Ve jame da na, saa ke wo wo ye lôñe nda; nyô mon nyô a ye vame miñya miôé, nye a ye lôñe jôé dame nda . 
Nti a tôéya nkobô a nga kobô. Me tebeya éjian ésaa wome David, avale Nti a nga jô, a me lôñeya jôé Nti, e Zambe Israél nda . 
Me baʼaleya ngume vôm été asu éwolo, e vôm élate Nti, élat a nga bo a bʼésaa bangan éyoñ a nga vaa be si yʼEjipte.
Ane Solômon a nga tebe tetele ôsu ataʼa metunaʼa Nti, a tele ékôane bôt ése yʼIsraél ôsu. A nga same mo yôp a jô na:
A Nti, e Zambee Israél! Zambe mfe a nji bo ane wo, nge yôp mfaʼa ya yôp, nge si mfaʼa ya si; wo baʼale élat a mvam e be bebo bisaé bôé ba wulu vôm ô né a nlem ôse! 
Avale te nde ô baʼaleya mfaʼa mbo ésaé wôé, ésaa wom David, e jam ô nga jô nye, a e jam ô nga jô a anyu dôé, wo tôé de e môse wu a wo wôé. 
Eyoñe ji a Nti, e Zambee Israél, baʼaleʼe, asu mbo ésaé wôé, ésaa wome David, e jam ô nga jô nye na: Ôsu viam, wo ye bo te jembane môt a tyendé wo éto njôan yʼIsraél nnôm éto, ma yi ve na bone be wulu mezene mam été ane da yian, be wulu vôm me né avale ô nga wulu vôm me né. 
Eyoñe ji, a Zambee Israél, nkobô ô nga kobô mbo ésaé wôé, ésaa wome David, ô ntoo ñhe ve tôéban!
Ve jé! Ye Zambe a ye foʼo tabe e si? Tame yen, môp a môbe ya môp me se nguleya yiane wo, ngumane ki nda me maneya lôñe nyô! 
Ve jame da na a Nti, e Zambe wom, tukaʼa vôʼôlô meyeʼelan me mbo ésaé wôé a minjaʼane mié, ñyôn a meyeʼelan mbo ésaé wôé a liti wo e môse wu. 
Tame kui e mise môé e nda nyô alu baa môs , e vôme womien ô nga jô na: Jôé dam da ye tabe valé! Vôʼôlôʼô meyeʼelane mbo ésaé wôé a bo e vôme nyô. 
Wo ye wôʼô minjaʼane mi mbo ésaé wôé a mi ayoñe dôé Israél, éyoñ ba ye yeʼelan e vôme nyô. Wo wo ye wôk, e vôm ô too, e yôb été; wo ye wôk a wo ye jamé! 
Nge môt a bo môt a ne nye bebé abé , a ba tindi nye na a kane ngana, nge ngana ja boban ôsu ya ataʼa metunaʼa dôé, e nda nyô, 
wo wo ye wôk, ô too yôb été, wo ye bo jam éziñ, a wo ye tyiʼi bebo bisaé bôé ajô a ve môt a ku étom mekua, a bulane mboone wé e nlô wé yôp, mfaʼa ya kale nyô a ne zôsôô a bo nye avalʼane zôsôô wé a né.
Eyoñ ayoñe dôé Israél da ye yiteban ôsu besiñ, amu mboon abé be boya wo, nge ba bulane be wo a kañe jôé dôé, nge ba yeʼelane wo a sili wo mam e nda nyôna, 
wo wo ye wôk ô too yôp, wo ye jamé abé ya ayoñe dôé Israél a bulane zuu be e si ô nga ve bʼésaa bap!
Eyoñe yôp da ye diban, mveñ te fe nnoñ, amu abé be ne nguleya bo wo, nge ba yeʼelan e vôme nyô, be kañe jôé dôé a jôʼé abé dap, 
amu nsamelan wo ye samele be, wo wo ye wôk ô too yôp, wo ye jamé abé bebo bisaé bôé a di ayoñe dôé Israél. Amu wo ye yeʼele be mbamba zen ba yiane wulu été, a wo ye noo mveñ e si ô nga ve bôte bôé ane ngap!
Eyoñe mfumbale zaé a ye kui e si, éyoñe bim a ye kui, éyoñe mieñgele nkôtan bidi bia ye bo, éyoñe bitandak a bembaʼasane ba ye kui, 
éyoñe besiñ ba ye bômane bôte bôé e si jab été, e mimbé miap, éyoñe bibubua mevale mese a akon bia ye bo, meyeʼelan mese a minjaʼan mise avale môt ese e ne nguleya liti wo asu ayoñe dôé Israél, a môt ase a yeme meveñe ya nleme wé a a same mo e mfaʼa ya nda nyô, 
wo wo ye wôʼô nye e yôp, e vôm ô too; wo ye jamé, a bo ane wo yene mvaé, a bulane môt ase avalʼane mezene mé me né, amu wo étam wo yeme nleme bôte bese. 
Eyoñe te ba ye ko wo woñ, éyoñ ése ba ye nyiñ éfuse si ô nga ve bʼésaa bangan.
Avale te fe mfaʼa mone bikuu a nji bo môte ya ayoñe dôé Israél, éyoñ a ye so si é nʼôyap, amu jôé dôé, 
amu ba ye yeme na jôé dôé e nʼanen, akule wo dôé ngu a wo wôé nsaman, éyoñ a ye zu yeʼelan e nda nyô, 
wo wo ye wôk e yôp, e vôm ô too, a wo ye ve nneñ e jôm ése a ye sili wo meyeʼelane mé été, nalé meyoñ mese ya si ma ye yeme jôé dôé a ko wo woñ, avalʼane ayoñe dôé Israél, a be yeme na ba loone jôé dôé e nda me maneya lôñe nyô!
Eyoñe bôte bôé ba ye ke wosane besiñe bap, be tôñe e zen wo ye liti be, nge ba yeʼelan Nti be lôô e tison ô nga top, a nda me maneya lôñe jôé dôé, 
wo ye wôʼô meyeʼelane map ô too yôp, nalé fe minjaʼane miap, a kale ajô dap!
Eyoñ ba ye bo wo abé , amu teke môt a ne te bo abé , éyoñe wo ye yaa be a kalane be e mo besiñ, éyoñe ba ba ye bi be minkôm ba ye kee be minkôm e si besiñ, é too ôyap nge bebé, 
nge ba bulan e be bebien be too e si be nga kee be minkôm, nge ba bulane be wo, nge ba sili wo mam be too e si ba be nga kee be minkôm a jô na: Bi maneya bo abé , bi bili minkoban, bi boya jam e nʼabé! 
Nge ba bulane be wo a nleme wob ôse, a ényiñe jab ése; be too e si besiñ be nga kee be minkôm, nge ba yeʼelane wo mesu me lôô mfaʼa si ô nga ve bʼésaa, e tison ô nga top, e nda me maneya lôñe jôé dôé, 
wo ye wôʼô yôp, e vôm ô too, meyeʼelane map a minjaʼane miap, a wo ye ve be mekabe. 
Wo ye jamé bôte bôé abé dap be boya wo a mbia be mam bese be boya; wo ye bo na, bôt be bili be minkôm be nyoñe jame te ane jame ya ko be éngôngo, a ba ye ko be éngôngo. 
Amu be ne bôte bôé a ngabe jôé, ba ô nga vaa Ejipte, ézezañe mbeʼe nduan étyé!
Tame kuʼi mise môé, e minjaʼan mi mbo ésaé wôé a mi ayoñe dôé Israél, a wôʼô be éyoñ ése ba ye loone wo! 
Amu wo ô nga kandé be a meyoñ mevoʼo mese ya si, a bo be ngabe jôé, aval ô nga jô e be mbo ésaé wôé Môze, éyoñ ô nga vaa bʼésaa bangan Ejipte, a Nti a too nnôm éto!
Eyoñe Solômon a nga mane tote meyeʼelan mese ma a minjaʼane mi, a nga kôlô si, ôsu ya ataʼa metunaʼa, e vôm a nga kute meboñe si, mo me same mfaʼa ya yôp. 
A tele tetele, ane a nga botan ékôane bôt ése yʼIsraél tyiñe yôp a jô na: 
Ebotan a Nti, nyô a veya ayoñe dé Israél awoʼon, avalʼane jam ese a nga jô e né! Mbamba mejô mese a nga kobô be Môze mbo ésaé wé, teke ajô da e liʼiya te tôéban. 
Nti, e Zambe wongan, a tabeʼe be bia avale a nga too be bʼésaa bangan, 
a boʼo te liʼi bia nge vuane bia, ve a dutuʼu minleme miangane be nye, nalé bia ye wulu mezene mé mese été a baʼale mebendé mé, minjôane mié a memvinda mé mbie a nga ve bʼésaa bangan. 
Mejô me maneya kobô ane meyeʼelan be Nti, me tabeʼe Nti, e Zambe wongane bebé môs baa alu, a a vaʼa mbo ésaé wé a ayoñe dé Israél mekabe môs ane môs . 
Nalé meyoñ mese ya si ma ye yeme na, Nti nye a ne Zambe a mfe a nji bo. 
Vaʼane nleme wônan ôse be Nti, e Zambe wongan, aval e ne môse wu, asu ya wulu avalʼane miñyeʼelane mié mi né a baʼale mebendé mé.
Ane njô bôt a Israél ase be nga ve bityiʼa asu be Nti. 
Ane Solômon a nga ve étyiʼa, étyiʼa ya nlatane ngbwa nje a nga ve Nti: benyak toyini mewôm mebaé a ébaé, mintômba toyini ntet a mewôm mebaé. Eyoñe te njôô a bôte bese yʼIsraél be nga dii ndaa Nti 
môs ôte, njô bôt a nga telé ézezañe ya nseñ ô ne ôsu ya ndaa Nti étyi; amu be nga ve bityiʼa bi ne ngumba, mimvean mi avut, a mevoñ, bityiʼa ya nlatane ngbwa.
Solômon a nga jem abôk éyoñe te baa Israél ase. Beta ékôane bôt be soʼo anyiin Anat, a kui ôtôñe yʼEjipte, be nga tele asu be Nti, e Zambe wongan, tañe melu zamgbwa a melu mefe zamgbwa, mese melu awôm a menyin. 
E môse muame, nde a nga suu bôt. Be nga botane njô bôt a bulan e menda bindelé map; be nga bo mefôn, nlem njalan a mevak, amu mvaé ése Nti a nga bo mbo ésaé wé David a Israél ayoñe dé.
Eyoñe Solômon a nga mane lôñe Nti nda , nalé fe ndaa njô bôt a jôm ése a nga kômbô bo avalʼane nyiane wé ô né, 
éyoñe te Nti a nga yené be Solômon éyoñe baa, aval a nga yené be nye e Gabaoñ. 
Nti a nga jô nye na: Me wôʼôya meyeʼelan a minjaʼan wo te liti ma, ma telé nda wo te lôñe nyô étyi asu ya futi jôé dam été nnôm éto, mise mam a nleme wom bia ye ke été éyoñ ése. 
A wo, nge wo wulu vôm me too avalʼésoo David a nga wulu, a nleme wôé ôse, a zôsôô ase, a bo avale me maneya bendé wo, nge wo baʼale memvinda a minjôane miam, 
ma ye telé éto njôane jôé Israél nnôm éto, avale me nga kat ésoo wôé David na: Wo ye bo te jembane môt a tyendé wo éto njôane ya Israél. 
Ve nge mia vañe lume ma mvus, miabebien a bone benan, nge mi nji baʼale mebendé mam a memvinda mam me maneya telé mia ôsu, a nge mia ke kañe bezambe befe a kute be meboñe si. 
Ma ye vaa Israél éfuse si me nga ve nye, ma ye wua e nda me nga telé jôé dam é ke ma ôyap, a Israél a ye bo jôme nkana a ôson e meyoñ mese été. 
Nda nyô é kôsa bo ôyabe yôp ane é né, môt ase a ye lôte je bebé a ye semé a kut ôdak. Ba ye sili na: Amu jé Nti a nga bo si a nda nyô avale di? 
Eyalan ja ye bo na: Amu be nga liʼi Nti, e Zambe wop, nyô a nga vaa bʼésaa si yʼEjipte, amu be nga kabetan a bezambe befe, be kute be meboñe si a kañe be; ajô te Nti a nga zuu bidim bise bi be be.
Mvuse mimbu mewôm mebaé, Solômon a nga lôñe nda éte ébaé: ndaa Nti a ndaa njô bôt. 
Amu Iram, njô bôte ya Tir, a nga ve Solômon bilé bi Sédre, bilé bi Sipré a or, abim ese émien a nga kômbô, nde njô bôte Solômon a nga ve Iram bitison mewôm mebaé e si ya Galilé. 
Ane Iram a nga kôlô Tir a ke yene bitison Solômon a mbe na a ve nye. Ve a nji yene bie mvaé. 
Nye Solômon na: Za avale bitison wo te ve ma di a mojañ? Nde a nga loone bie na si kabul, bi beʼe jôé te a kui môse wu. 
Iram a nga lôme njô bôte Solômon betalañ be or ntet.
Njô bôte Solômon a nga nyoñe bôt be bo bisaé bi étibelaʼa asu ya lôñe ndaa Nti a nda jé ébien, Milô, a mfine ya Yérusalém, Asor, Megidô a Gézér. 
Ane Faraoñ, njô bôte yʼEjipte, a nga bete na a ke nyoñe Gézér, a mane diʼi nye nduan, a wôé Bekanéeñ be nga too tison. Eyoñe te a nga ve je ngo jé, nga Solômon, ane nsuba. 
Nde Solômon a nga lôñe Gézér, Bétôroñ ya nké, 
Balat a Tadmor e nkôte si. 
Bitison bise bi mbe asu nnaan akum bi too bi bi Solômon, bitison bi mbe asu bevagoñ bita, bitison bi mbe asu bikabela a bôt ba wulu bie yôp, a jôm ése Solômon a nga lôñ avalʼane nkômbane wé ô né e Yérusalém, e Libañ a e si ése a nga jôô je. 
Bôte bese ya Beamorééñ be nga liʼi, Behétieñ, Beférézieñ, Behévieñ a Beyébuzieñ be nji bo ngap a bone bʼIsraél, 
e bone bap be nga liʼi be mvus a mbe bone bʼIsraél be nga bo te jian, Solômon a nga nyoñe be ane alo da bo bisaé bi ntindan, a kui môse wu. 
Ve Solômon a nji tindi môt éziñ ya bone bʼIsraél a bo ôlo; amu be mbe bôte mewosan, bebo bisaé bé, bivete bié, bôt be beʼe bibene bié ya bita, bivete bevagoñe bita bé a bi bikabela bié. 
Bivete bisaé bi Solômon bi mbe mintete mitan a mewôm metan, mbie bi nga jôô bôt be nga bo bisaé.
Ngone Faraoñ é nga kôlô tisone David a ke e nda jé, nyô Solômon a nga lôñe nye. Eyoñe te nje a nga lôñe Milô.
Solômon a nga ve bityiʼa bi ne ngumba biyoñ bilale mbu, nalé fe bityiʼa bi nlatane ngbwa, e ataʼa metunaʼa a nga lôñe Nti, a a nga diʼi mimbon mi ne mbamba menyum ataʼa metunaʼa e mbe ôsu Nti. Ane a nga mane nda .
Njô bôte Solômon a nga kôme besitima e Esiôn-Géber, bebé Elat, e minsaʼa mi évele mañ, e sii Edom. 
Iram a nga lôme bebo bisaé bé, beyeme mañ, be ke fulan a bebo bisaé be Solômon, be saé e besitima bete. 
Be nga ke Ôfir a nyoñe or wé, tañe betalañ mintete minyin a mewôm mebaé a zu ve be Solômon.
Njô bôta minga ya Saba a nga wôʼôtan ñwumane Solômon a nga wum mfaʼa duma Nti, nde a nga zu veʼele nye a mesoé me ba.  
A nga suan e Yérusalém a beta nsamba: bekamel be beʼe bityitaʼa, or abui a mekoʼo me nʼédima. Nde a nga zu be Solômon a kate nye mam mese me mbe nye nlem . 
Solômon a nga yeʼele nye jam ese a nga sili, a teke jam éziñ e mbe nsolan be njô bôt, nde a nga bo te yeʼele nye.
Ane njô bôta minga ya Saba a nga yene feʼe Solômon, nda a nga lôñ, 
bidi ya tawôlô wé, étabaʼa bebo bisaé bé, bisaé a mengômesan me bôt be nga saane nye, biwôlô bi bôt bia kalane nye élaé , a bityiʼa bi ne ngumba a nga ve ndaa Nti: 
nde a nga bi ébuʼanyu a mo a jô njô bôte na: E ne bebela, e jam me nga wôk e si jam ajô ya mejô môé a feʼe jôé! 
Me nji buni mejô mete te naa me zu a yen a mise mam. Tame yen, be nji kate ma, jaʼane vʼéfase ya mam me yeneya. Feʼe jôé a mefoʼo môé bia dañe ñwumane me nga wôʼôtane be wo. 
Mvom a bôte bôé, mvom a bebo bisaé bôé be tele wo ôsu éyoñ ése a wôʼô feʼe jôé! 
Ebotan a Nti, e Zambe wôé, Nyô a nga yene wo mvaé, a toé wo éto njôane ya Israél! Amu Nti a nyeʼe Israél éyoñ ése, nde a nga telé wo njô bôte na ô tyiʼi mejô zôsôô . 
A nga ve njô bôte betalañ be or ntet a mewôm mebaé, étua abui bityitaʼa a mekoʼo me nʼédima. Aval abui bityitaʼa te e nji tame yené e funaʼane di njô bôta minga ya Saba a nga ve Solômon.
Besitima be Iram be nga soo or, ôfir, mbe fe be nga soo abui bilé bi Santal a mekoʼo me nʼédima Ôfir. 
Njô bôt a nga belane bilé bi Santal mfaʼa ya bo nkaʼalé asu minsamba beyia bia. Avale bilé bi Santal bite e nji beta so a bi nji beta yené a kui môse ya den.
Njô bôte Solômon a nga ve njô bôta minga ya Saba jôm ése a nga kômbô, jôm ése a nga sili, a ve fe nye biôm bia yiane njô bôt ane Solômon. Ndʼa nga bulan a ke si jé, émien a bebo bisaé bé.
Or a nga bo a soʼo Solômon mbu ôse a mbe betalañ mintete misaman, mewôm mesaman a besaman, 
te lañe nyô bekuan abom be nga zuu nye, a nyô bisaé bekuane biôm, a nyô bejô bôte bese ya mfulane meyoñ a bejôô ya si éte.
Njô bôte Solômon a nga kôme biben bi or a ne mbiban mintete mibaé; a nga belan ében ése yʼété besikel be or mintete misaman, 
a bone biben bi or a ne mbiban mintete mila, jia ése yʼété a nga belan bemine be or belaa; njô bôt a nga naane bie e nda ya afane Libañ. 
Njô bôt a nga bo beta éto njôane mimbañ a dube je a or a ne mfuban . 
Eto njôane te é nga bili abet da ke été metelé mebo mesaman, éfase ya yôp é mbe njiñelete mfaʼa ya mvus; éto é nga bili vôm ba beté mo bifas bibaé; ngbwengbwem ébaé é tele e fefele mo. 
Bengbwengbwem awôm a bebaé be nga tele e bifas bibaé ya ôbet. Teke éjôé éfe é nga tame bi avale jôme te. 
Biôm bise njô bôte Solômon a nga belane bie asu menyu bi mbe mboon a or, a biôme mebelan bise ya nda ya afane Libañ bi mbe mboon a or a ne mfuban . Teke jôm é mbe mboon a argent; melu me Solômon, be nji kobô kobô ajô argent. 
Amu njô bôt a nga bili e mañ, besitima ya Tarsis a ba be Iram; besitima ya Tarsis be nga so mimbu milale mise, be soʼo or, argent, mimbañ, bekoé a anon e ne anen.
Njô bôte Solômon a mbe éwôlô a dañe bejô bôte bese ya si nyô mfaʼa ya akum a fek. 
Bôte bese be nga jeñe na be tôbane Solômon a wôʼô feʼe jé Zambe a nga futi nye nlem . 
Môt ase a nga zuu mveane wé: biôm bi ne mboon a argent, bi bi ne mboon a or, mengômesan, menga, bityitaʼa, bikabela a bemulé. Nalé a nga boban mbu ôse.
Solômon a nga tôkan bevagoñ a bebebe bikabela; a nga bili bevagoñ toyini a mintete minyin, bewulu bikabela toyini awôm a ébaé, a nga kee bie e bitison be nga baʼale biôm mewosan e Yérusalém, e fefele njô bôt. 
Njô bôt a nga bo na argent a yené Yérusalém fe vʼane mekok , a bilé bi Sédre bi mbe abui, vʼane besikomor be ne Séféla. 
Be nga soo bikabela bi Solômon Ejipte; nsamba bekuan abom be njô bôt ô mbe ô kele nyoñe bie minsamba minsamba, be vaʼa ngume tañ; 
vagoñ wua a mbe a soʼok Ejipte a besikel be argent ntet a mewôm metan. Be mbe fe be soʼo bie asu bejô bôte ya Behétieñ; a bejô bôte ya Siri.
Njô bôte Solômon a nga nyeʼe binga ya meyoñ mefe abui, te lañe ngone Faraoñ: Bemôabite, Beamônite, Beédomite, Besidônieñ, Behétieñ, 
Bengone ya meyoñe Nti a nga jô bone bʼIsraél na: Mia ye bo te ke be be, a be fe ba ye bo te zu be mia, amu teke selan na, ba ye dutu minleme mienan e be bezambe bap; meyoñ mete mme Solômon a nga kabetane me a dutuban amu nyeʼan. 
A nga bili binga be too bengone bejô bôt mintete zamgbwa a bibon mintete zamgbwa, binga bé be nga vôône nleme wé. 
Eyoñe Solômon a ntoo nnôm, binga bé be nga vôône nleme wé e be bezambe befe; nleme wé ô nji beta bo ôse be Nti, e Zambe wé, avale nleme David ésaa wé ô mbe. 
Solômon a nga lat a nkañane astarté, zamba Besidônieñ, nalé fe a nkañane milkom, mbia jôma Beamônite. 
Solômon a nga bo mam me nʼabé e mise me Nti, teke tuʼa tôñ e zene Nti, avalʼane ésaa wé David. 
Ane Solômon a nga lôñ éto yʼékôndôʼô yôp zôsôô a Yérusalém, asu kémos, mbia jôme Môab, a asu Molok mbia jôma Beamônite.
A nga bo nalé be binga bikule bé bese be nga ve mimbon mi ne mbamba menyum a bityiʼa asu bezambe bap.
Ane Nti a nga yaa Solômon amu a nga vaa nleme wé be Nti, e Zambee Israél, nyô a nga yené be nye biyoñ bibaé. 
A nga ve nye mingum mebendé ajô te na, a bo teke lat a bezambe befe; ve Solômon a nji vôʼôlô mebendé me Nti. 
Ajô te Nti a nga jô Solômon na: Amu nne e ntoo nalé be wo, vôm ô nji baʼale élate jam, memvinda mam me nga ve wo, ma ye foʼo kandé éjôé a vaa wo je a kalane je mbo ésaé wôé. 
Ve ma ye bo te bo jame te éyoñ ô vee amu ésoo wôé David. Ma ye vaa je e mo me mone wôé. 
Ve maa ye ke vaa éjôé; ma ye liʼi nyô mon ayoñe da, amu mbo ésaé wom David, a amu Yérusalém me nga top.
Ane Nti a nga telé Solômon môte ya sengane nye; Adad, mon Edomite, a mbe mvoñe bejôô Edom été. 
Melu David a nga belan Edom, Yôab, évete mewosan, a beteya na a ke jame mimbim, a nga mane wôé befam bese be mbe Edom. 
Yôab a Israél ase be nga too wé ngon ésaman akekui be maneya wôé befam bese ya Edom. 
Eyoñe te nje Adad a nga tup baa be bʼEdomite, bebo bisaé be ésaa wé, a ke Ejipte. Valé Adad a ngenan ésoé ndôman. 
Eyoñ be kôlôya Madian, be nga ke Parañ a kui Ejipte be Faraoñ, njô bôte yʼEjipte, nye ve ve nye nda , bidi a éfuse si. 
Adad a yene mvam be Faraoñ a kui na a nga bo nye na a luʼu monyañe minga Faraoñ, monyañe nga njô bôt Tapenés. 
Monyañe Tapenés a nga biaé nye monafam jôé na: Genuba. Tapenés a nga tyili nye mebé e ndaa Faraoñ; a Genuba a nga tabe ndaa Faraoñ, e bone be Faraoñ été. 
Eyoñe Adad a wôʼôya a too Ejipte na David a wuya, a na Yôab, évete mewosan fe a wuya, nde a nga jô Faraoñ na: Jôkéʼé ma me bulane si jam. 
Faraoñ a nga jô nye na: Jé ja jembane wo fefele jame na ô kômbô bulan e si jôé? A nga yalane na: Teke jôm, vʼakôsa bo nalé jôkéʼé ma me ke.
Zambe a nga telé Solômon nsiñ mfe: Rézôn, mona Eliada, nyô a nga tube nda masa wé Adadézer, njô bôte ya Sôba. 
A nga sulane bôt e fefele jé; a mbe évete ya nsamba, éyoñe David a nga wôé minsamba mi bôte masa wé. Ane be nga ke Damas, a tabe wé a jôô e Damas. 
A mbe nsiñ Israél nté ôse Solômon a nga vee, éyoñe melu Adad fe a nga bo nye abé , a a nga vini Israél. A mbe njô bôt e Siri.
Yérôbôam a mbe mona Nébat, mon Efratieñ ya Séréda, nyia wé a mbe nkuse minga jôé na Séruya. 
A mbe mbo ésaé Solômon a a nga bete wo na a wosane njô bôt. Avale di nde e nga bobane na a bete wo a wosane njôô: njô bôte Solômon a mbe a lôñe Milô a dib abé ya tisone David ésaa wé. 
Yérôbôam a mbe ngu a éwôlô môt; éyoñ Solômon a yeneya ane ésoé ndômane te ja bo ésaé, nde a nga telé nye mfombô bebeʼe mimbeʼe bese ya ndaa Yôsep. 
Melu mete, Yérôbôam a nga kôlô Yérusalém a tôbane nkulu mejô Ahiya ya Silô zen , a beʼe mfefé alôʼô. Be mbe afan ve bebaé étam. 
Nde Ahiya a nga bi mfefé alôʼô a nga beʼe, a nyabe wô bifus awôm a bibaé, 
a jô Yérôbôam na: Nyoñe bifus awôm asu dôé! Amu avale di nde Nti, e Zambee Israél a jô na: Ma nyô! Ma ye wôlé éjôé e mo me Solômon a ma ye ve wo meyoñ awôm. 
Ve a ye bi ayoñe da, amu mbo ésaé wom David, a amu Yérusalém e tison me nga top e meyoñ mese yʼIsraél été; 
amu be liʼiya ma a kute Astarté meboñe si, zambe Besidônieñ, a kute fe kémos e zambe Môab a Milkom zambe Beamônite, a amu be nji wulu mezene mame na, be bo mam me ne zôsôô e mise mam, a baʼale memvinda mam, avale David, ésaa Solômon a nga bo. 
Ma ye bo te nyoñ éjôé ése e mo mé, amu ma ye telé nye njôô melu mese yʼényiñe jé, amu mbo ésaé wom David me nga top a a nga baʼale mebendé mam a memvinda mam. 
Ve ma ye wôlé éjôé e mo me mone wé a ve wo meyoñ awôm; 
Ma ye ve mone wé ayoñe da nalé mbo ésaé wom David a ye bi mvoñe bejô bôt ôsu viam e Yérusalém; tison me nga tobe na me futi jôé dam nnôm éto. 
Ma ye nyoñe wo a wo ye bo njôô ya jôm ése ényiñe jôé ja kômbô, wo ye bo njô bôte ya Israél. 
Nge wo ye vôʼôlô jam ese ma ye bendé wo, a nge wo bo mam me ne zôsôô mise mam, a mbaʼalane memvinda mam a mebendé mam, avale mbo ésaé wom David a nga bo, ma ye tabe be wo a ma ye lôñe wo nda bôt é ne te afôʼôsan, avale me nga lôñe David jia, a ma ye ve wo Israél.
Eyoñe te, a mboon ma ye bo wo, ma ye samele mvoñe bôte David, ve sa ke nnôm éto.
Ane Solômon a nga jeñe na a wôé Yérôbôam. Eyoñe te Yérôbôam a nga tup a ke Ejipte e be Sisak, njô bôte yʼEjipte; a nga tabe Ejipte akekui Solômon a nga wu.
Mimboone mi Solômon mivok, jam ese a nga bo, feʼe jé, mise mi ne ntilan e kalate Mimboon mi Solômon. 
Solômon a nga jôô Israél ase e Yérusalém tañe mimbu mewôm menyin. 
Ane Solômon a nga bômbô ba bʼésaa a jambe e tisone David ésaa. Wôna mone wé Rôbôam a nga jôô éjiane jé.
Ane Rôbôam a nga ke Sikem, amu Israél ase a nga zu Sikem na be telé nye njôô. 
Yérôbôam, e mone Nébat, a nga wôʼô jame te, valé a ngenan Ejipte, mfaʼa a nga tube njô bôte Solômon. Yérôbôam a nga too Ejipte. 
Be nga lôme bôt be ke loone nye. Eyoñe te Yérôbôam a ékôane bôt ése yʼIsraél be nga suan a kobô Rôbôam avale di na: 
Esoo a nga bo mbeʼe wongan adit; éyoñe ji, wo tame bo ngule bisaé ésoo a adite mbeʼe a nga titi bia bitule éveves, éyoñe te bia ye saane wo. 
A nga yalane be na: Kelan a betaʼa zuane be ma den melu mela. Ane bôt be nga ke.
Ane njô bôte Rôbôam a nga sulan bemvendé be nga too fefel ésaa Solômon éyoñ a nga vee a sili be na: Mia lebe ma me yalane bôte bana aya? 
Be nga yalane nye na: Nge môse ya den wo ye bo mbo ésaé ya bôte ba, nge wo saane be, nge wo yalane be a mbamba nlem , ba ye bo bebo bisaé bôé éyoñ ése. 
Ve Rôbôam a nji nyoñe ngap e melebe bemvendé be nga ve nye. A nga nyoñe melebe ya ba baa be be be yaé be too bongô mbe baa be be be nga too. 
A nga sili be na: Mia lebe ma me yalane bôte bana aya, éyoñ ba kobô avale di na: Boʼok e mbeʼe ésoo a nga titi bia bitule éveves? 
E ba baa be be be nga yaé éyoñe ya bongô be nga kobô nye na: Wo ye yalane bôt ba te kobô wo avale nkobô di na: Ésoo a nga bo mbeʼe wongan adit, ve wo boʼo bia wô éveves, wo ye jô be na: Ngas ônyu jam é nʼanen a dañ angeteñ ésaa wom. 
Eyoñe ji, ésaa wom a nga titi mia mbeʼe ô nʼadite bitu ma ma ye dañe bo wô adit; ésaa wom a nga ve mia melep a minkasa, ve ma, ma ye lebe mia a alé.
Eyoñe te Yérôbôam a bôte bese be nga zu be Rôbôam e môse lale, avale njô bôt a nga jô na: Betaʼa zuane be ma mvuse melu mela. 
Nde njô bôt a nga yalane bôt mbia éyalan. A nji semé melep bemvendé be nga ve nye, 
a nga kobô be, avalʼane bendôman be nga lebe nye na: Ésaa wom a nga bo mbeʼe wônan adit, ma ma ye dañe ve wô adit; ésaa wom a nga bôme mia a minkasa, ve ma ma ye bôme mia a alé. 
Nalé njô bôt a nga bo te wôʼô bôt, amu nkôñelane ya mam ô nga so be Nti, nalé ate nkobô Nti a nga kobô Ahiya ya Silô na a kobô Yérôbôam, e mona Nébat, wo ye tôéban.
Eyoñ Israél ase a nga yene na njô bôt a nji vôʼôlô nye, nde bôt be nga yalane njô bôte na: Ngabe fé bia be David bi bili? Bi nji bi ngab éliʼi éziñ bia be mone Izayi! A Israél, bulaʼan e menda bindelé môé! A David, baʼaleʼe nda jôé éyoñe ji! Eyoñe te Israél a nga bulane menda bindelé mé. 
Rôbôam a nga jôô bone bʼIsraél be nga too bitisone ya Yuda. 
Eyoñe te njô bôte Rôbôam a nga lôm Adoram a nga jôô mame ya bisaé. Ve Israél ase a nga lume nye mekok : ane a nga wu. Rôbôam a nga nga bi ve ngule ya dañe vagoñe na a tup a ke Yérusalém. 
Avale di nde Israél a nga bene ndaa David a kui môse wu.
Eyoñ Israél ase a wôʼôya na Yérôbôam a bulaneya, be nga bañete nye ékôan, a telé nye njô ya Israél ase. Ayoñe Yuda étam nde e nga liʼi e tii a ndaa David.
Eyoñe Rôbôam a suaneya Yérusalém, a nga sulane ndaa Yuda a ayoñe Bényamin, bôte mewosan toyini ntet a mewôme muam na, be ke wosan Israél, nalé éjôé ja ye bulane be Rôbôam, mone Solômon. 
Ve Zambe a nga kobô Semaéya, môta Zambe na: 
Kobôʼô Rôbôam, mone Solômon, njô bôte ya Yuda, a nda bôte Yuda ése, a nyô Bényamin, a bôte bevoʼo bese ya ayoñ a 
jô be na: Avale di nde Nti a kobô na: Mia ye bo te bet, a mia ye bo te wosane bobenyoñ, bone bʼIsraél! Môt ase ya be mia a bulaʼane nda jé, amu jame te da so be ma. Ane be nga bo nkobô Nti mewôk a bulan avalʼane nkobô Nti ô mbe.
Yérôbôam a nga lôñe Sikem e minkôle mi Efrayim yôp a tabe été; akôlô ya valé nde a nga lôñe Penuél.
Ane Yérôbôam a nga jô e nleme wé été na: Éyoñe ji éjôé é ne beta bulane ndaa David, 
nge bôte bana ba ke Yérusalém a tyiʼi biôm e ndaa Nti. Nleme ya bôte ba wo ye beta bulane be masa wop, be Rôbôam, njô bôte ya Yuda, ba ye wôé ma a bulane be Rôbôam, njô bôte ya Yuda. 
Eyoñ a maneya nyoñe melep , njô bôt a nga bo bone benyaʼa be or bebaé a jô bôte na: Mi juʼuya ke Yérusalém! A Israél, bezambe be nga soo wo Ejipte mbe ba. 
A nga telé wua e Bétél a nyô mbok e Dañ. 
Eyoñe te é mbe éyoñ ya bo abé . Bôt be nga ke be wua ya bone benyak a kui Dañ. 
Ane Yérôbôam a nga telé ngume nda e bito ya bikôndôʼô yôp a betuni a nga nyoñe be bôte bese be too te bôte ya bone be Lévi.
Yérôbôam a nga telé abôk e ngone muam é too melu awôm a metan, e too fe ane abôk be nga bo be jemek e Yuda, ane a nga bet ataʼa metunaʼa. Avale te nde a nga bo e Bétél, a tyiʼik bone benyak a nga bo biôm. A nga telé betuni asu bito ya bikôndôʼô yôp, bi a nga bo. 
A nga ke e ataʼa metunaʼa a nga bo Bétél môs awôm a tane ya ngone muam, ngon émien a nga top a ôsimesane vié. A nga bo abôk asu bone bʼIsraél a ke ataʼa metunaʼa na a diʼi mimbon mi ne mbamba menyum.
Môta Zambe a nga kui Bétél a soʼo Yuda, éyoñe Yérôbôam a nga telé ataʼa metunaʼa na a diʼi mimbon mi ne mbamba menyum, avalʼane nkobô Nti ô mbe. 
Nde a nga kobô ataʼa metunaʼa mejô me nʼabé, ane nkobô Nti ô mbe, a jô na: A ataʼa metunaʼa! A ataʼa metunaʼa! Avale di Nti a jô na: Tame yen, monafam a ye bialé nda David; jôé dé da ye bo Yôzias; a ye tyiʼi betuni ya bito ya bikôndôʼô yôp e be wo yôp, mbe ba diʼi mimbon mi ne mbamba menyum e be wo yôp, a ba ye diʼi bivese bi bôt e be wo yôp. 
Amôs ôte ôbien, a nga ve ndem a jô na: Ndeme ya na Nti a kobôya nje nyô: ataʼa metunaʼa da ye salé zañ, a asup e nʼété yôp da ye mialan.
Eyoñe njô bôte Yérôbôam a nga wôʼô mbia mejô môta Zambe a nga kobô ataʼa metunaʼa ya Bétél nde a nga samese wo ataʼa metunaʼa yôp a jô na: Biane nye! Ane wo Yérôbôam a mbe a sameseʼe môta Zambe ô nga yemele, a nji fe bo ngule ya bulane wô mvus. 
Ane ataʼa metunaʼa e nga salé, asup e nga too été yôp ve mane mialan, avale ndeme môta Zambe a nga ve e mbe, avale nkobô Nti ô mbe. 
Ane njô bôt a nga nyoñe nkobô a jô môta Zambe na: Yeʼelaʼane Nti, e Zambe wôé, yeʼelaʼane nye ajô dam, nalé ma ye bo ngule ya bulane wo mvus. Ane môta Zambe a nga yeʼelane Nti, a njô bôt a nga bo nguleya dutu wo wé, wô ve bulan ane ô mbe. 
Nde njô bôt a nga jô môta Zambe na: Zaʼa bi nyiine nda ô di, a ma ye ve wo jôm. 
Môta Zambe a nga yalane njô bôte na: Toʼo wo ve ma éfase ya nda jôé, maa ye ke nyiine nda jôé. Maa ye ke di bidi nge nyu mendim. 
Amu atiñ e nga vebane be ma nkobô Nti été na: Wo ye bo te di bidi nge nyu mendim, a wo ye bo te bulan e zen ô nga so. 
A nga tyii zene fe teke bulan e zen a nga suane je Bétél.
Nnôme nkulu mejô ô nga too Bétél. Wua ya bone bé a nga zu kañete nye mam mese môta Zambe a nga bo e Bétél môs ôte, a mejô a nga kobô njô bôt. Eyoñe bon be maneya kate ésaa wop nkañete te, 
a nga jô be na: A te ke zene fé? Bon be nga yene zene môta Zambe a nga so Yuda a nga ke: 
ndʼa nga jô bone na: Futaʼane ma éto éjakase yôp. Ane be nga futi nye éto éjakase yôp, nde a nga tabe été yôp. 
A nga tôñe môta Zambe a koone nye a too élé térébeñte si. A nga jô nye na: Ye wo ô ne môta Zambe a nga so Yuda? Nye na: Ma le! 
A nga jô nye na: Bia wo zaʼa bi ke nda bi di. 
Ve a nga yalane na: Bia wo bi se nguleya bulan a me se nguleya nyiine nda jôé. Maa ye ke di bidi, nge nyu mendim bia wo vôm ate; 
amu e ne ma njôban, nkobô Nti été na: Wo ye bo te di bidi nge nyu mendim, a wo ye bo te bulane zen ô nga tyii éyoñ ô nga ke. 
A nga jô nye na: Ma fe me ne nkulu mejô ane wo; Engele a te kobô ma mejô mete me soʼo be Nti na: Bulaʼane nye nda jôé, a jaʼa bidi a nyu mendim. A nga laane nye minsos. 
Ane baa môta Zambe be nga bulan; a nga di bidi e nda jé a nyu fe mendim.
Be ngenan be too tawôlô, ane ajô Nti é nga zu be nkulu mejô a nga bulane nye mvus. 
A a nga yôtane môta Zambe a nga so Yuda na: Avale di Nti a kobô na: Amu ô nga bo abendé Nti melo a bo te baʼale abendé Nti, e Zambe wôé a nga ve wo, 
amu ô nga bulan a di bidi a nyu mendim e vôm a nga jô wo na: Wo ye bo te di bidi nge nyu mendim, ajô te mbime wôé wo ye bo te nyiine soñ bʼésoo.
Eyoñ a maneya di bidi a nyu mendim, a nga futi éto éjakase yôp asu nkulu mejô a nga soo nye, 
nde a nga ke; ane ngbwengbwem é nga bi nye zen a wôé nye. Mbime wé ô nga wuabane zene yôp. Ngbwengbwem é nga tele fe fefele mbim; 
bôt be nga lôt be nga yene mbim ô bôô zene yôp a ngbwengbwem é tele e fefele mbim; be nga kañete jame te éyoñ be nga kui e tisone nnôme nkulu mejô ô nga too. 
Nkulu mejô a nga bulane nye mvuse zen , a nga wôʼô jame te a jô na: E môta Zambe a nga bo abendé Nti melo nye le; Nti a te ve nye ngbwengbwem é nyabe nye a wôé nye, avale nkobô Nti a nga kobô nye ô mbe. 
Wôna a nga kobô bone bé a jô na: Futaʼane ma éto éjakase yôp. Ane be nga futi je. 
Nde a nga ke a koone mbim ô bôô zene yôp, éjakas a ngbwengbweme ki be tele fefele mbim. Ngbwengbwem é nji ke di mbim nge nyab éjakas. 
Ane nkulu mejô a nga bete mbime môta Zambe, ve beté wô éjakase yôp a kee wô. Ane nnôme nkulu mejô ô nga bulane tison asu meyep a njamane mbim. 
A nga jam e mbime wé soñ, a be nga yône nye be jôʼô na: Eéé! A mojañ! 
Eyoñ a maneya jame nye, a nga jô bone na: Éyoñe ma ye wu, mia ye jame ma e soñe môta Zambe, mia ye bôôé bivese biam e fefel émbié. 
Amu e ne foʼo bebela na: Nkobô bidim a nga kobô ataʼa metunaʼa ya Bétél a menda bito ya bikôndôʼô yôp mese me ne bitisone ya Samari, a jôé Nti, wo ye foʼo tôéban.
Eyoñe jame te e maneya, Yérôbôam a nji bulane mvus e mbia zene wé. A nga beta telé betuni asu bito ya bikôndôʼô yôp, mbe a nga nyoñ e be bôte bese; ba bese be nga kômbô, a nga telé be betuni ya bito ya bikôndôʼô yôp. 
Jame te é nga dutu nda Yérôbôame na é bo abé; ajô te é nga man jaabane si nyô.
Melu mete, Abiya, e mone Yérôbôam, a nga kon. 
Ane Yérôbôam a nga jô ngale na: Wo ye kôlô si a jaé biôm avale ba ye bo te yeme wo na ô ne minga Yérôbôam wôna kelek e Silô. Ô lôô nkulu mejô Ahiya a ne wé; nye a nga jô ajô dame na, ma ye bo njô bôte ya ayoñe di. 
Nyoñe belet awôm, biwôlé a ndeʼe wôé, kele nyiine be nye; a ye kate wo jam da ye kui be mon. 
Ane nga Yérôbôam a nga bo nalé, a nga kôlô si a ke Silô, a nyiine ndaa Ahiya. Ahiya a mbe te fe nguleya yen, amu mise mé me nga beme vôme wua amu nnôm. 
Nti a nga jô Ahiya na: Tame yene nga Yérôbôam, a zu yene wo ajô mone wé amu a kon. Wo ye kobô nye avale di a avale di. Eyoñ a ye so, a ye yené ane minga mfe. 
Eyoñ Ahiya a nga wôʼô éduñe ya mebo mé, éyoñ a nga nyiine mbé , a nga jô na: Nyiʼin a nga Yérôbôam; amu jé mboone te? Wo kômbô yené ane minga mfe! Me ne nlômane be wo me bili foé ja ve nleme mintaé. 
Kelek a jô Yérôbôam na: Avale di nde Nti, e Zambee Israél a jô na: Me nga bete wo ézezañe bôt, a telé wo évete ya bôte bam Israél, 
me nga wôlé éjôé e nda bôte David a ve wo je. Ve ô nji ke bo ane mbo ésaé wom David, nye a nga baʼale mebendé mam a timbi a ma a nlem wé ôse na, a bo foʼo ve jam e ne zôsôô e mise mam. 
O boya abé a dañe bôte bese be mbe wo ôsu, ô keya bo womiene bezambe befe a bengunemelan be ne mboon a ékpwembé é ne nyeman na me wôʼôlun, a ô wuaya ma e mvuse jôé.  
Ajô te ma ye zuu bidim e nda bôte Yérôbôam; ma ye vaa befam e be Yérôbôam, jaʼana ba be ne alo, nge ba be ne fili Israél été; ma ye vose mvoñe bôte ya ndaa Yérôbôam ane ba vos akun ne meñ. 
Môt ase ya nda bôte Yérôbôam a ye wu tison, bemvu ba ye di nye; a môt ase yʼété a ye wu afan, anone ya yôp da ye di nye, amu Nti a kobôya. 
Mfaʼa wôé, kôlôʼô si a bulane nda jôé; éyoñe mebo môé ma ye tebe tison, mon a ye wu. 
Israél ase a ye beʼe meyep asu dé, a ba ye jame nye, amu nye étam a ye jambe soñ e nda bôte Yérôbôam ése; amu e be nye étam, e nda bôte Yérôbôam ése, nye Nti, e Zambee Israél, a yeneya jam éziñ é ne mvaé. 
Nti a ye telé Israél njô bôt, a ye vaa nda bôt Yérôbôam. Jame te da ye bobane den. Jia? Ke éyoñ ébiene ji! 
Nti a ye bibi Israél; da ye kui be nye ane nkaé wo kebelane mendim. A ye vaa Israél e mbamba si a nga ve bʼésaa a a ye mialane nye ôsôé Efrate yat, amu be nga ba mekôn mʼazezambe map, a ve Nti ôlune nlem a mboone wop.
A ye kuan Israél amu minsem Yérôbôam a nga bo a amu minsem a nga tindi Israél na a bo.
Ane nga Yérôbôam a nga kôlô si a ke a kui Tirsa. Eyoñ a nga kui bebé anyiine mbé , nde monafam a nga wu.  
Be nga jame nye soñ, a Israél ase a nga beʼe meyep asu dé, avale Nti a nga kobô nkulu mejô Ahiya mbo ésaé wé.
Mimboone mi Yérôbôam mivok: bita, njôan, mam mete mese me ne ntilane kalate mam bejô bôte yʼIsraél ba bo mbu ôse; 
Yérôbôam a nga jôô mimbu mewôm mebaé a mibaé, ane baa bʼésaa be nga bômbô vôme wua. Mone wé Nadab a nga jôô éjiane jé.
Rôbôam, e mona Solômon, a nga jôô e Yuda. Eyoñ a nga telébane njôô, a nga bili mimbu mewôm menyin a wua. A nga jôô mimbu awôm a zamgbwa e Yérusalém, tisone Nti a nga top e meyoñ mese yʼIsraél na a futi jôé dé. Nyia a mbe jôé na Naama, ngone Amonite.  
Yuda a nga bo abé e mise me Nti a dutu nye a suñ aban a dañ abime bʼésaa be nga dutu nye na a suñe de. 
Avalʼane bʼésaa bap, be nga lôñe bito ya bikôndôʼô yôp asu mebelane map. Nalé fe be nga telé mekok a mekôn mʼazezambe e minkôle mise mi ne mbetane yôp, a e bilé bise bi ne nyumene si; 
bebo mfufub ébamba be nga too fe si Yuda melu mete, be nga bo aval ane mbia be mam mese meyoñe Nti a nga titan ôsu bone bʼIsraél be mbe.
Mbu tane Rôbôam a nga jôô ñwô Sisak, njô bôte yʼEjipte a nga ke wosane Yérusalém. 
A nga nyoñ akume ya Ndaa Nti a akume ya ndaa njô bôt. A nga nyoñe foʼo biôme bise; a nga nyoñ toʼo bibene bi or Solômon a nga bo. 
Nde njô bôte Rôbôam a nga bo bibene bi mvot éjiane jap a kalane bie bivete bemate mbil bi mbe bi baʼaleʼe anyiine ya ndaa njô bôt. 
Eyoñ ése njô bôt a mbe a kelek e Ndaa Nti, bemate mbil be nga nyoñe bibene bite a zuu bie aba bemate mbil.
Mimboon mi Rôbôam mivok, jam ese a nga bo, ye me nji bo ntilan e kalate minkañete bejô bôte ya Yuda? 
Bita bi mbe éyoñ ése e zañe Rôbôam a Yérôbôam. 
Ane Rôbôam baa bʼésaa be nga bômbô vôme wua; ba bʼésaa be nga jambe e tisone David. A jôé nyia e mbe Naama, ngon Amonite. Mone wé Abiyam a nga jôô éjiane jé.
Mbu awôm a muame, Yérôbôam, e mone Nébat a nga jôô, Abiyam a nga tebe njô bôt e Yuda. 
A nga jôô mimbu mila e Yérusalém. Nyia a mbe jôé na Maaka, ngone Absalom.  
A nga tôñ abé ese ésaa wé a nga bo nye ôsu; a nleme wé ô mbe nkaban mfaʼa Nti, e Zambe wé, nselan a avale nleme David ésaa wé ô mbe.  
Nti, e Zambe wé, a nga ve nye lambe e Yérusalém vʼamu David, éyoñ a nga ve nye monafam a ye ke ôsu a bi Yérusalém: 
amu David a nga bo mam me ne zôsôô e mise me Nti, teke yale feñe ya mam mese a nga bendé nye nté ôse a nga vee, vengevenge vʼajô Urie mone Etiñ. 
Bita bi nga boban e zañe Rôbôam a Yérôbôam melu mese yʼényiñe jé.
Mimboon mi Abiyam mivok, jam ese a nga bo, ye me nji bo ntilane kalate minkañete bejô bôte ya Yuda? Bita bi nga boban e zañe Abiyam a Yérôbôam. 
Ane Abiyam baa bʼésaa be nga bômbô vôme wua; be nga jame nye e tisone David; mone wé Asa a nga jôô éjiane jé.
Mbu mewôme baa Yérôbôam, njô bôte yʼIsraél a nga jôô, ñwô Asa, njô bôte ya Yuda a nga telébane njôô. 
A nga jôô mimbu mewôm menyin a wua e Yérusalém. Nyia a mbe jôé na Maaka, ngone Absalom. 
Asa a nga bo mam me ne zôsôô e mise me Nti, aval ane David ésaa wé. 
A nga mane jiane bebo mfufub ébamba bese be nga too si jé, a vaa bengunemelane bese bʼésaa be nga bo. 
A nga vaa fe nyia wé Maaka éto nyia njô bôt amu a nga bo ngunemelan é nʼôson asu akéra Asa a nga tyiʼi ôsone ngunemelane nyia te a diʼi wô e mbiʼili Sédroñ.  
Ve bito ya bikôndôʼô yôp bi nji vas. Ve nlem Asa ô mbe ngumba mfaʼa Nti, nté ôse a nga vee. 
A nga zuu biôme bise baa ésaa be nga telé étyi e Ndaa Nti: argent, or a biôm mebelan mevale mese.
Bita bi nga boban e zañe Asa a Baésa, njô bôte ya Israél, nté ôse be nga vee. 
Baésa, njô bôte ya Israél, a nga bet a ke wosane Yuda, a yemete tisone Rama na a dibe Asa njô bôte ya Yuda zen . 
A nga nyoñ argent a or bi nga liʼi akume ya Ndaa Nti, a di ya ndaa njô bôt; Njô bôt Asa a nga nyoñe bie, a ve bie bebo bisaé bé na be lôme bie Bén-Adad, e mona Tavrimôn, mona Eziôn, njô bôte ya Aram a nga too Damas a jôʼô na: 
Elat é ne zañe bia wo, e zañ ésaa wom a ésoo, ajô te ma ve wo argent a or nyô. Ajô te tyamek élate mia Baésa, njô bôte ya Israél, nalé a ye bo te beta bet a zu wosane ma. 
Bén-Adad a nga vôʼôlô njô bôte Asa; a nga lôme bivete ya minsamba mewosane mié bi ke wosane bitisone ya Israél; nalé a nga bôé Iyôn, Dañ, Abél-Bét-Maaka, éfuse si ése ya Kinérôt, ô laté a si ése ya Néftali. 
Eyoñe Baésa a nga wôʼô foé éte, a nji fe ke ôsu a yemete Rama, ve a nga tabe Tirsa. 
Eyoñe te njô bôte Asa a nga bañete Yuda ase teke vaa môt; Ane be nga mane kee mekok a bilé ya e Rama Baésa a mbe a yemeteʼe. Njô bôt Asa a nga belane biôm bite asu ya yemete Géba ya Bényamin a Mispa.
Mimboon Asa mivoʼo mise, ndañan ôse a nga dañ, jam ese a nga bo, bitison a nga lôñ, ye mam mete me nji bo ntilan e kalate minkañete bejô bôte ya Yuda, ô vaa jame da ve na, éyoñe melu mé ya nnôm, a nga nyoñ ôkone ya mebo? 
Asa ba bʼésaa bé be nga bômbô vôme wua, a baa bʼésaa be nga jambe e tisone David ésaa wé. Mone wé Yôsafat a nga jôô éjiane jé.
Nadab, e mona Yérôbôam a nga bo njô bôte ya Israél mbu baa ya Asa a nga jôô Yuda. A nga jôô Israél mimbu mibaé. 
A nga bo mam me nʼabé e mise me Nti; a nga tôñ e zen ésaa a vu abé a nga dutu Israél na a bo. 
Baésa, e mona Ahiya ya ndaa Isakar a nga bôndé feʼe ya wosane nye. Ane Baésa a nga bôé nye e Gibetone Befilisteñ, éyoñe Nadab a Israél ase be nga dili Gibeton bita. 
Baésa a nga wôé Nadab mbu lale Asa a nga jôô Yuda, ane a nga jôô éjiane jé. 
Nné ane a nga tebe njôô, a nga bibi ndaa Yérôbôam ése, a nga jiane bese teke liʼi Yérôbôam ve môte wua, avale Nti a nga jô anyu be mbo ésaé wé Ahiya ya Silô 
ajô abé Yérôbôam, di a nga bo a di a nga dutu Israél na a bo, a ve Nti ôlun nlem e Zambe Israél.
Mimboone Nadab mivok, jam ese a nga bo, ye e nji bo ntilan e kalate minkañete bejô bôte yʼIsraél? 
Bita bi nga boban e zañe Asa a Baésa njô bôte yʼIsraél nté ôse be nga vee.
Mbu lale Asa a nga jôô Yuda, ñwô Baésa mona Ahiya a nga taté jôô Israél e Tirsa, tañe mimbu mewôm mebaé a minyin. 
A nga bo mam me nʼabé e mise me Nti; a nga wulu e zene Yérôbôam, a vu abé a nga dutu Israél na a bo.
Ajô Nti e nga zu be Yéhu mon Anani ajô Baésa na: 
Amu me nga bete wo mbuluk a telé wo évete ya bôte bam Israél, ve ô nga viane wulu e zene Yérôbôam a dutu bôte bame na, be bo abé a kui vôme ya ve ma ôlune nlem a mboon abé wobe te, 
ajô te ma ye vose Baésa a nda jé ése, a ma ye bo nda jôé ane ndaa Yérôbôam mona Nébat. 
Môt ase ya ndaa Baésa a ye wu e tison, bemvu ba ye di nye, a e môt ase ya nda jé a ye wu afan, anone ya yôp da ye di nye.
Mimboon Baésa mivok, jam a nga bo, ndañane wé, ye mam mete me nji bo ntilan e kalate minkañete bejô bôte yʼIsraél? 
Baésa ba bʼésaa be nga bômbô vôme wua a be nga jame nye Tirsa. Mone wé Ela a nga jôô éjiane jé. 
Nti a nga kobô fe Baésa a nda jé anyu nkulu mejô Yéhu: amu abé ese a nga bo e mise me Nti a ve nye ôlune nlem a mboone ya mo mé, ô funaʼan ane wu ya ndaa Yérôbôam, a amu fe a nga mane jiane ndaa Yérôbôam éte.
Mbu mewôm mebaé a saman Asa a nga jôô Yuda, ñwô Ela, mona Baésa, a nga tebe njôô bôte ya Israél e Tirsa, tañe mimbu mibaé. 
Mbo ésaé wé Zimri, évet éfase bevagoñe jia a nga bôndé feʼe ya wôé nye. Njô bôt a nga too éyoñe te e Tirsa a woʼo bilam e ndaa Arsa évete ya ndaa njô bôt. 
Ane Zimri a nga nyiine nda , ve bibi Ela a wôé nye, jame te e nga bobane mbu mewôm mebaé a zamgbwale Asa a mbe njô bôte ya Yuda; ane a nga jôô éjiane jé. 
Nné ane a nga tebe njôô a tabʼéto njôan, a nga wôé ndaa Baésa ése, teke liʼi fam, nge évuvuman nge mvôé. 
Zimri a nga jiane ndaa Baésa ése avale Nti a nga kobô anyu nkulu mejô Yéhu ajô Baésa, 
ajô abé ese Baésa a nga bo, di Ela, di mone wé, abé a nga bo a di a nga dutu Israél na a bo, a kui vôme ya ve Nti, e Zambe Israél ôlune nlem , amu zesé bengunemelane jap.
Mimboon mi Ela mivok, jam ese a nga bo, ye mam mete me nji bo ntilan e kalate minkañete bejô bôte yʼIsraél?
Mbu mewôm mebaé a zamgbwale Asa a nga jôô e Yuda, ñwô Zimri a nga tebe njôô ya Israél e Tirsa tañe melu zamgbwa; éyoñe te bôt be wosaʼane Gibetone Befilisteñ. 
E bôt be nga wosane Gibeton be nga wôʼô foé na: Zimri a kpwéya éjôé, a wôéya fe njô bôt. Eyoñe te môs ôte ôbien, e minkan, Israél ase a nga telé Omri, évete ya nsamba, ane njô bôte ya Israél. 
Eyoñe te Omri a Israél ase be nga kôlô Gibeton a dili Tirsa bita. 
Eyoñe Zimri a nga yene na tison é nyoñebaneya, a nga nyiin ôleme ya ndaa njô bôt; a nga diʼi ndaa njô bôt e nyôle jé ébien a wu. 
Nalé a nga kui amu abé a nga bo, abé a nga bo a di a nga dutu Israél na a bo.
Mimboone mi Zimri mivok a nkpwéan a nga kpwé éjôé, ye mam mete me nji bo ntilan e kalate minkañete bejô bôte ya Israél?
Eyoñe te bôte ya Israél be nga kandane ngam ébaé: ngame jia é nga ke mvuse Tibni mona Ginat na, be telé nye njô bôt; ngame fok é nga tôñe Omri. 
Bôt be nga tôñe Omri be nga dañe ba be nga tôñe Tibni, mona Ginat. Ane Tibni a nga wu a Omri a nga tebe njô bôt.
Mbu mewôm melal a wua, Asa a nga jôô Yuda, ñwô Omri a nga tebe njô bôte ya Israél tañe mimbu awôm a mibaé. A nga jôô mimbu misaman e Tirsa. 
Eyoñe te a nga kuse nkôle Samari Sémer tañe betalañ be argent bebaé. A nga yemete nkôle Samari a yôlé tison a nga lôñe na Samari, jôé te e nga so e di môt a mbee nkôl Sémer.  
Omri a nga bo mam me nʼabé e mise me Nti. A mbe angôndô ya mbia môt a dañe bejôô bese be mbe nye ôsu. 
A nga tôñe Yérôbôam mone Nébat mezene mese, a nga vu abé ese a nga bo a di a nga dutu Israél na a bo a kui vôme ya tuli Nti e Zamba Israél amu zesé bengunemelane bap.
Mimboon mi Omri mivok, mam a nga bo, biyoñ a nga dañ, ye mam mete me nji bo ntilan e kalate minkañete bejô bôte ya Israél? 
Ane Omri baa bʼésaa be nga bômbô vôme wua a be nga jame nye Samari. Mone wé Akab a nga jôô éjiane jé.
Akab, mona Omri, a nga tebe njô bôte ya Israél mbu mewôme lale a muame Asa a nga jôô e Yuda. Akab, mona Omri a nga jôô Israél mimbu mewôm mebaé a mibaé e Samari. 
Akab, mona Omri, a nga bo mam me nʼabé e mise me Nti a dañe bôte bese be mbe nye ôsu. 
Amu a nga yene mvuane ya vu abé Yérôbôam mona Nébat ane mone jam, nde a nga beté ôdoʼé a nluʼane Yézabél, ngone Etbaal, njô bôte Besidônieñ; a nga ke saane Bebaal a kute be meboñe si. 
A nga lôñ ataʼa metunaʼa asu baal e nda a nga lôñe nye Samari. 
Akab a nga telé akôn ôzezambe; a nga ke ôsu a bo mame ya ve Nti, e Zambe Israél ôlune nlem a dañe bejô bôte bese yʼIsraél be mbe nyʼôsu. 
Melu mé, Hiél ya Bétél a nga lôñe Yérikô; A nga ve Abiram, ntôle monafame wé asu ya bôʼô mimbôkaʼa ya Yérikô; avale te fe a nga ve Segub, mesuʼulan me mone mé, asu ya tyelé mimbé ya Yérikô, avale Nti a nga kobô Yasua mona Nun.
Elie mone Tisbite, wua ya bôt be nga too e Galad, a nga jô Akab na: Ane Nti a vee, Zambe ya Israél, Nyô ma Saane nye, melok nge mveñ bia ye bo te bo mimbu, vengevenge ve ma ma sili bie.  
Ajô Nti e nga zu be Elie na: 
Kôlôʼô va ô ke mfaʼa jôp da tôô, a sobô mfôm ôtôñe Kérit ô ne Yordan mfaʼa jôp da tôô. 
Eyoñe te wo ye bo nguleya nyu mendime yʼôtôñ a me bendéya bimgbwañ na, bi ve wo bidi wé. 
Ane a nga ke a bo avale Nti a nga kobô nye; a nga ke tabe mbiʼili ôtôñe Kérit ô ne Yordan, mfaʼa jôp da tôô. 
Bimgbwañ bi mbe bi vaʼa nye belet a tit mametyé, belet a tit mamengôʼé; a mbe a nyaʼa mendime ya ôtôñ. 
Eyoñe melu me lôteya, ane ôtôñe ô nga vele, amu mveñ é nji ke fe noñ.
Ane ajô Nti e nga zu be nye na: 
Kôlôʼô si ô ke Sarépta ya Sidoñ, wo ye tabe wé; me bendéya nkuse minga wé na ô ve wo bidi. 
Ane a nga kôlô si a ke Sarépta a suan anyiine tison. Nkuse minga ô nga too valé ô kôʼane njaʼa. A nga loone wô a jô na: Ma yeʼelane wo na, ô ke jeñe ma ayôme mendime ndek me nyu! 
Ane a nga ke jeñe me. A nga beta loone nye a jô nye na: Ma yeʼelane wo na: Kele jeñe ma éfuse belet e wo wôé été! 
Minga a nga yalane na: Ane Nti, e Zambe wôé a vee! Me nji bi jôm é too nkôman, me bili ve doé avut e vieʼe été, a ôyôme mbon e ndek; éyoñ me maneya toʼé bifuse bi njaʼa, ma ye bulane ke yame biôme bite asu dam a mone wom; bia ye di bie, mvus éte bia ye wu. 
Elie a nga jô nye na: Te ko woñ; bulaʼan a bo jam wo te jô; ve da tatéʼé yame ma mon éwôlé a biôm ô bili éyoñe te wo zu ve ma je; wo ye suʼulane yam asu dôé a nyômon. 
Amu avale di nde Nti, Zambe ya Israél a jô na: Vieʼe avut wo ye bo te bo ékôkoé, Ndeʼe mbon ja ye bo te vele, akekui môse Nti a ye noo mveñe si nyô.
Ane a nga ke, a bo aval Elie a nga jô; a nga di, émien, Elie a nda bôte jé melu melu. 
Vieʼe avut ô nji bo ékôkoé, a ndeʼe mbon é nji vele, avale Nti a nga kobô anyu bʼElie.
Eyoñe mam mete me maneya, mona nkuse minga, mmie ndaa, a nga kon. Ôkone wé ô mbe étua ngul abui, teke fe nguleya kuli mvebe. 
Ane a nga jô Elie na: Bia wo bi ne za ajôô, a môta Zambe? Ye ô nga zu be ma a bo me na me simesan abé me nga bo, a wôé fe ma mon? 
Elie a nga yalane nye na: Keʼe ma mone wôé! Ane a nga nyoñe nye e mo me minga, ve beʼe nye a kee nye étune nda ya yôp, vôm a nga too, a bôôé nye énoñe jé. 
Nde a nga yeʼelane Nti a jô na: A Nti, e Zambe wom, ye wo yi abé e be nkuse minga me zuya bo ntabe nda jé, éyoñe wo kañese na mone wé a wu? 
Nde Elie a nga butubu mongô yôp biyoñ bilaa a jôʼô na: A Nti, e Zambe wom, kañeseʼe na mvebe mongô nyô ô beta zu be nye. 
Ane Nti a nga wôʼô tyiñ Elie, ane mvebe mongô ô nga beta zu be nye, ane a nga nyiñ. 
Ane Elie a nga nyoñe mongô a sise nye nda si a soʼo étune ya yôp, a kee nye nyia; Elie na: Yenek! Nyô mon a nyiñeya. 
Minga a nga jô Elie na: Yaa, éyoñe ji me yemeya na, ô ne môta Zambe a na, ajô Nti e ne foʼo wo anyu.
Abui melu é lôteya, ajô Nti é nga zu be Elie mbu lale ya beta mfume na: Kele yené be Akab; ma zu noo mveñ si nyô. 
Ane Elie a nga ke yené be Akab. Mfumbale zaé a mbe angôndô e Samari melu mete. 
Ane Akab a nga loone Obadiahu nyô a mbe évete ya nda njô bôt. Obadiahu a mbe môt a nga ko Nti woñ. 
Eyoñe Yézabél a nga mane wôé bekulu mejô be Nti, Obadiahu a nga nyoñe ntete yʼété, a solé be e mimbase mekoʼo mibaé été, mbas ôse bekulu mejô mewôm metan, a vaʼa be bidi a mendim. 
Akab a nga jô Obadiahu na: Kele wo wulu si, mfaʼa menjeñe mendim mese me né, a mimbiʼili, ndôʼôtô na bia ye yen ôbut asu ya baʼale bikabela a bemulé na bi nyiñ, éyoñe te bia ye bo te wôé éfase betit. 
Ane be nga kabane si ba yiane wulu. Akab a nga ke étam zene jia, Obadiahu ke étam e zene fok. 
Obadiahu a ngenane zen , éyoñe te Elie a nga zu tôbane nye. Obadiahu a nga yeme nye, ndʼa nga ku asu e butu si a jô na: Ye womiene le a Nti wom Elie? 
A nga yalane nye na: Mamiene le! Kele jô Masa wôé na: Elie nyô! 
Ane Obadiahu a nga jô na: Me boya abé vé ane wo kuane mbo ésaé wôé e mo mʼAkab na a wôé ma? 
Ane Nti, e Zambe wôé a vee, te kʼayoñ nge éjôé masa wom Akab a ngenan te lôme na be jeñe wo. Eyoñe ba jô nye na: A nji bo va, éyoñe te a jô éjôé nge ayoñe te na é kane ngana na be nji ke yene wo. 
Eyoñe ji wo jô me na: Kele jô masa wôé na: Elie nyô! 
Vʼéyoñ ma ye kandane wo, Nsisime Nti wo ye kee wo vôm me ne te yem; a ma ma ye ke kate Akab foé ve nye aa ye ke koone wo, éyoñe te a ye wôé ma. Ve womien wo yeme na, mbo ésaé wôé a ko Nti woñ aso mongô. 
Ye be nji kate wo jam me nga bo éyoñ Yézabél a nga wôé bekulu mejô be Nti? Me nga solé ntete ya bekulu mejô be Nti mewôm metane li, a mewôm metane li, e mimbase mekoʼo mibaé, me vaʼa be bidi a mendim. 
Vʼéyoñe ji wo jô me na: Kele jô masa wôé na: Elie nyô! Ve a ye wôé ma! 
Elie a nga jô na: Ane Nti a vee, Nyô a ne ngul ése, ma saane nye, den émiene nyô, ma ye yené be Akab. 
Ane Obadiahu a nga ke tôbane Akab a kate nye foé; Nde Akab a nga ke tôbane Elie. 
Eyoñ Akab a nga yen Elie, a nga jô na: Ye womiene le, a nyô a soo bidim Israél été? 
Elie na: Sake ma ma soo bidim Israél été, ve wo a nda bôt ésoo, amu mi maneya ben mebendé me Nti a ô tôñeya Bebaal. 
Eyoñe ji, sulaʼane ma Israél ase nkôle Karmel, a bekulu mejô be baal mintete minyin a mewôm metan, a ba bʼAkéra mintete minyin, mbe ba di e tawôlô Yézabél. 
Eyoñe te Akab a nga lôme be ke nyoñe bone bʼIsraél bese, a a nga sulane bekulu mejô e nkôle Karmel. 
Elie a nga subu bôte bese bebé a jô na: Mia ye jem mi folaʼane mebo a kui éyoñ évé? Nge Nti Nye a ne Zambe, tôñane Nye! Nge baal , tôñane nye! Ve bôt be nji yalane nye toʼo vʼajô da. 
Ane Elie a nga jô bôte na: Me liʼiya nkulu mejô Nti vʼétam, ve bekulu mejô be baal be ne mintete minyin a mewôm metan. 
Be zaʼa bia bone beyôm benyak bebaé; ba ye tobe wua, be baa nye mefus a bôé nye avise njaʼa yôp, ve teke futi nduan, ma fe ma ye bo avale da a mone nnôme nyaʼa mbok; ma ye beté nye avise njaʼa yôp, ve ma ye bo te futi nduan. 
Eyoñe te mia ye loone jôé zambe wônan a ma ma ye loone jôé Nti. E Zambe a ye yalan a nduan, nye a ne Zambe. Ane bôte bese be nga yalane na: Nkobô te ô ne mvaé! 
Elie a nga jô bekulu mejô be baal na: Tobane mone nnôme nyak a tataʼane bo ésaé amu mia mia dañ abui; loʼone jôé zambe wônan, ve te futane nduan. 
Be nga nyoñe mone nnôme nyaʼa a nga ve be, be mane bo ésaé a loone jôé baal ataté mametyé a kui zañe môs be jôʼô na: A baal yalaʼane bia! Ve teke tyiñ nge môt a yalan. Be nga jeme fefel ataʼa metunaʼa be nga bo. 
E zañe môs Elie a nga kpweʼele be a jô na: Tukaʼa yônane ngu, ke a ne zambe : a bili abui dulu; éko éziñe na a ne momo, a bili abui dulu, éko éziñe na a ne ôyo, da sili na a vee. 
Be nga dañe yôtane ngu, a avalʼane éyeme jap é mbe, be nga tene nyô a mefa a mekoñ, metyi ve yiane nyô. 
Eyoñe zañe môs é lôteya, be nga kulu mejô a kui awolo ya mimvean. Ve teke tyiñ nge môt a yalan, nge mboone jam éziñ.
Elie a nga jô bôte bese na: Subaʼane ma bebé! Ane bôte bese be nga subu nye bebé. A nga beta kôm ataʼa metunaʼa Nti nde e nga mane tyamban; 
a nga nyoñe mekoʼo awôm a mebaé avalʼane meyoñ me bone be Yakob me né, Nye Nti a nga kobô na: Jôé dôé da ye bo Yakob. 
Elie a nga beta lôñ ataʼa metunaʼa asu jôé Nti a mekoʼo mete; a nga faʼa ébé mbômaʼan a ataʼa metunaʼa é too ngule ya nyoñe lita mewôm mela; 
Nde a nga taʼa njaʼa, a mane ba mone nnôme nyak a beté nye été yôp. 
A nga jô na: Sôʼane minlônga mendim minyin e mvean ô ne ngumba yôp a e njaʼa yôp! A nga jô na: Éyoñ éfe jia! Ane be nga sôé éyoñe baa; nye na: Éyoñe lale! Be nga sôé éyoñe lale. 
Mendim me nga mialan mbômaʼan a ataʼa metunaʼa, a jalé toʼo na ébé. 
Awolo ya mimvean, nkulu mejô Elie a nga subu bebé a jô na: A Nti, e Zamba Abraham, Izak a Israél, boʼo be be yem e môse wu na wo ô ne Zambe Israél, na me ne mbo ésaé wôé, a na ma bo mam mese ma, a ngule ya mejô môé. 
Yalaʼane ma, a Nti, Yalaʼane ma: e bôte ba be yeme na wo Nti ô ne Zambe, a na, wo wo dutu minleme ya bôte bôé be wo.
Ane nduane Nti é nga so yôp a mine mvean ô ne ngumba, njaʼa, mekok , mbuluk, a mane fe vili mendim me nga too ébé. 
Eyoñe bôt be nga yene jame di, bese be nga ku mesu me butu si a jô na: Nti nye a ne Zambe; Nti nye a ne Zambe! 
Elie a nga jô be na: Biane bekulu mejô be baal ! Wua a boʼo te tup! Be nga bi be. Elie a nga siliki be mbiʼili Kison a mane tyiʼi be tyiñ . 
Elie a nga jô Akab na: Betek, ô di a nyu! Amu e ndume ya beta mveñ wo duñ. 
Ane Akab a nga bete na a di a nyu, wôna Elie ki a nga bet abôbône nkôle Karmel, a nga kute meboñe si asu e too nye e zañe mebé. 
A nga jô mbo ésaé wé na: Betek a fombô mfaʼa ya mañ! A nga bet a fombô a jô na: Me nji yene jôm! Elie a nga jô nye biyoñe zamgbwale na: Bulaʼan! 
Eyoñe zamgbwale mbo ésaé a nga jô nye na: Me lôô mone nkut anen ane mvutan akule wo, a betek mfaʼa ya mañ. Elie a nga yalane na: Betek a jô Akab na: Dañe vagoñe yôp, ô sis, mveñ é za dili wo. 
Yôp e nga dañe dañe vin amu minkut, a évuñulu, a beta mveñ a nga noñ. Akab a nga bete vagoñe wé a ke Yizrél. 
Wo Nti ô nga too bʼElie, a nga tiñeti ases angeteñ a mate Akab ôsu a kui Yizrél.
Ane Akab a nga Kañete Yézabél mam mese Elie a nga bo, ane a nga wôé bekulu mejô be baal bese. 
Nde Yézabél a nga lôme nlôman bʼElie be kate nye na: Bezambe be boʼo ma jame di, be beté fe dili, nge a akiti, aval awolo di, me boo te bo ényiñe jôé e jam ô nga bo ényiñe wua ase ya be be. 
Eyoñ Elie a nga yene nalé, a nga kôlô si a ke na a kaman ényiñe jé. A nga kui Birséba ya Yuda, ane a nga liʼi mbo ésaé wé valé. 
Emien a nga ke nkôte si tañe dulu ngume môs; a nga tabe élé jenéé si a sili awu a jôʼô na: E dañeya! A Nti, éyoñe ji, nyoñ ényiñe jam, amu me nji bo mvoʼé a dañe bʼésaa bam. 
A nga bômbô si a ke ôyo élé yenéé si. Ane éngele a nga nnambe nye a jô nye na: Kôlôʼô si a di. 
Ane a nga fombô a yen abôlaʼa nlô dé, éwôlé é bete mekoʼo me nʼayôñe yôp a ndeʼe mendim. Nde a nga di a nyu, a beta fe bômbô si. 
Engele Nti a nga beta zu éyoñe baa, a nnambe nye a jô na: Kôlôʼô si a di amu zene dulu ja yiane bo ayap asu dôé. 
A nga kôlô si, ve di a nyu; a amu ngule bidi bi bi nga ve nye, a nga wulu melu mewôm menyin a môse mewôm menyin a ke kui e nkôle Zambe, Oréb.
Oréb wé, a nga nyiin e beta akoʼo été a bômbô valé. Eyoñe te ajô Nti e nga zu be nye na: Wo bo jé va a Elie? 
Nye na: Me maneya ve ngule jam ése asu Nti, Zambe ya minsamba mewosan; amu bone bʼIsraél be maneya ben élate jôé, be maneya tyam metaʼa metunaʼa môé, be maneya wôé bekulu mejô bôé a meyo me nkpwaté mekôn, me liʼiya ve ma étam, ba jeñe fe na be nyoñ ényiñe jam. 
Nti a nga jô na: Kui atan a tebe nkôle yôp asu be Nti! Ane Nti a nga lôt; beta ngul évuñulu é nga nyabe minkô a sale mekôm asu be Nti; Nti a nji bo évuñulu été. Eyoñ évuñulu é lôteya, mfôʼôsane si ô nga bo; Nti a nji bo e mfôʼôsane si été. 
Mvuse mfôʼôsane si, nduan; ve Nti a nji bo e nduan, e mvuse nduan nje ñhe abeñ a évôvoé tyiñ é nga so. 
Eyoñ Elie a nga wôʼô je, a nga solé asu a alôʼô dé, a nga kui atan a tebe anyiine ya beta akok. Ane tyiñ é nga jô nye na: A Elie, wo bo jé va? 
Nye na: Me maneya ve ngule jam ése asu Nti, Zambe ya minsamba mewosan; amu bone bʼIsraél be maneya ben élate jôé, be maneya tyam metaʼa metunaʼa môé, be maneya wôé bekulu mejô bôé a meyo me nkpwaté mekôn, me liʼiya vʼétam étam, ba jeñe fe na be nyoñ ényiñe jam. 
Nti a nga jô nye na: Kelek a tyii e zene ya nkôte si a kui Damas; éyoñ ô kuiya, wo ye woʼo Azaél mbon ane njô bôte ya Siri. 
Wo ye woʼo Yéhu, e mona Nimsi mbon ane njô bôte ya Israél, a wo ye woʼo Elizé mona Safat ya Abél-Mehôla mbon ane nkulu mejô éjiane jôé. 
A ye bo na môt a ye tube nkpwaté mekône Yéhu, Azaél a ye wôé nye; môt a tube nkpwaté mekône Yéhu, Elizé a ye wôé nye. 
Ve ma ye liʼi bôte toyini zamgbwa Israél été, ba bese be ngenan te kute baal meboñe si nge latane nye anyu.
Ane Elie a nga kôlô valé a koon Elizé, e mone Safat a senane si. Benyaʼa mewôm mebaé a benyin be mbe nyʼôsu, a nga bili bebaé fefele jé. Ane Elie a nga lôte nye bebé a wua alôʼô dé be nye. 
Ane Elizé a nga liʼi benyaʼa bé, a nga tôñ Elie mbile mvus a jô na: Ma taté ke yaʼan ésaa wom a nyia wom, éyoñe te ma ye tôñe wo. Elie a nga yalane nye na: Kelek a bulan, amu jam ma te bo wo. 
Eyoñ a keya Elie ôyap, éyoñe te a nga bulane zu nyoñe benyaʼa bebaé, a ve be bityiʼa; a nga yame minsône miap a bilé benyak be nga tii, a ve mie bôt be di. Eyoñe te a nga kôlô si, ve tôñe nye a saane nye.
Bén-Adad, njô bôte ya Siri, a nga sulan nkane bita wé ôse; a nga bili bejô bôte mewôm mela a bebaé ngame jé, nalé fe bikabela a bevagoñ bita. A nga bet a vule Samari minkan a wosane nye. 
Ane a nga lôme minlôman e tison, e be Akab, njô bôte ya Israél, 
be kate nye na: Avale di Bén-Adad a jô na: Argent a or wôé bi ne émbian, binga bôé a bone ba dañ abeñ be ne émbam. 
Njô bôte ya Israél a nga yalane na: A Nti njô bôt, ane wo jô, me ne éñwôé a jôm ése me bili. 
Minlôman mi nga beta so a jô na: Avale di Bén-Adad a jô na: Me nga lôm be kate wo na: Wo ye ve ma argent a or wôé, binga bôé a bone bôé. 
A akiti, aval awolo di, ma ye ñhe lôme bebo bisaé bame be wo; ba ye vune nda jôé a menda bebo bisaé bôé, ba ye futi mo e jôm ése é ne beta tañe mise môé a nyoñe je.
Ane njô bôte yʼIsraél a nga loone bemvendé bese ya si jé a jô be na: Yeman a yene na môte nyô a jeñe bia abé; amu a lômeya be sili ma binga bam, bone bam, argent wom a or wom, a me nji bene nye jôm éziñ! 
Bemvendé bese a bôte bese be nga jô Akab na: Te wôʼô nye nge kañese jam a jô. 
Eyoñe te a nga jô minlômane mi Bén-Adad na: Katane Nti wome njô bôte na: Ma ye bo jam ese wo te sili mbo ésaé wôé éyoñ ôsu; ve di wo jô ma le me se nguleya bo de. Ane minlôman mi nga ke a ke kate nye éyalan.
Nde Bén-Adad a nga lôme be kate Akab na: Bezambe be boʼo ma jame di, be beté fe dili, nge mbuluʼu ya Samari ô ne abime da yiane na ô jalé mekule me mo ya bôte bese ba tôñe ma! 
Ve njô bôte ya Israél a nga yalane na: Jôʼane nye na: Môt a jaé ében, a nji yiane vak ane môt a vaa je!
Bén-Adad a nga wôʼô nkobô te, valé a nyaʼak baa be bejô bôt e menda bindelé été; éyoñe te a nga jô bebo bisaé bé na: Kelan, môt ase e vôme wé asu mewosan! Ane bese be nga tabe nkôman ya wosane tison.
Eyoñe te nkulu mejô éziñ a nga zu e be Akab, njô bôte ya Israél bebé a jô nye na: Ye ô lôô ézuʼu bôt ése ji? Den, ma zu ve je e mo môé a wo ye yeme na ma me ne Nti. 
Akab a nga jô na: Wo ye ve ma je a za? A nga yalane na: Avale di Nti a kobô na: A bisoé bivete ya bia so mefan. Akab na: Za a ye taté mewosan? Nye na: Wo. 
Ane a nga mane fombô bisoé bivete ya mefan, bi mbe mintete mibaé, mewôm mela a bibaé; amané ya balé, a nga fombô bôte bese, bone bʼIsraél bese, be mbe toyini zamgbwa.
Be nga kui atan e zañe môs . Bén-Adad a mbe a nyaʼak ane nsoʼo bilam, e menda bindelé si baa be bejô bôt, bejô bôte mewôm mela a bebaé, be nga zu volô nye. 
Bisoé bivete ya mefan mbie bi nga taté kui atan. Bén-Adad a nga sili mimfefé mefoé, nde be nga kate nye na: Bôt be kuiya Samari atan. 
A nga jô na: Nge ba kui asu mvoʼé , biane be bevevee nge asu mewosan, biane be bevevee! 
Ba be nga kui tison atan, be mbe bisoé befam a nkane bita ô mbe ô tôñe be. 
Nde be nga bibi, môt ase môte wé, Besirieñ be nga tup, a Israél a nga tôñe be. Bén-Adad, njô bôte ya Siri, a nga tup a bete ékabela yôp baa be bebebe bikabela. 
Ane njô bôte yʼIsraél a nga kui atan a bibi bikabela, bevagoñ, a a nga dañ Besirieñ beta ndañan.
Ane nkulu mejô a nga subu njô bôte yʼIsraél bebé a jô nye na: Kelek, boʼo ngule nlem , yemek a yen jam wo yiane bo; amu mbu wo zu, njô bôte ya Siri a ye zu wosane wo. 
Ane bebo bisaé be njô bôte ya Siri be nga jô nye na: Zambe wop a ne zambe ya minkôle yôp; ajô te be nga dañe bia ngu. Bia yiane wosane be njeʼese, bia ye yen, nge bia ye bo te dañe be ngu. 
Betaʼa bo jame di: Vaʼa njô bôt ase été jé ya mewosan, a tyendé be a bengovina. 
Kôme womiene nkane bita, ô too ane wu ô nga mane dimili, ékabela asu ékabela, vagoñ asu vagoñ. Eyoñe te bia ye wosane be e njeʼese, bia ye yen nge bia ye bo te dañe be ngu. A nga wôʼô be a bo nalé.
Mbu ô nga tôñe valé, Bén-Adad a nga fombô Besirieñ bese a ke mfaʼa yʼAfék na a wosan Israél. 
Be nga fombô fe bone bʼIsraél, be nga nyoñe bidi a ke tôbane bôt ya Siri. Bone bʼIsraél be nga vulu minkan baa be be be lôane mesu, be too ane bone mimbame bikela bebaé, ve Besirieñ be nga yiane si.
Ane môta Zambe a nga zu bebé a jô njô bôte yʼIsraél na: Avale di Nti a jô na: Amu Besirieñ be jôya na: Nti a ne Zambe ya minkô sake nyô ya mimbiʼili, ajô te ma ye ve ézuʼu bôte jina e mo môé, a mia ye yeme na me ne Nti. 
Be nga vule minkan melu zamgbwa, bana be lôô ba bevok. E môse zamgbwale, mewosan me nga taté; bone bʼIsraél be nga wôé Besirieñ e bôte ba wulu a mebo môse wua toyini ntet. 
Abim e nga buk e nga tup e tison Afék; mfin ô nga ku e bôte toyini mewôm mebaé a zamgbwa be nga liʼi yôp. Bén-Adad a nga tup; a nga kui e tison, a kôlô étune nda ji a nyiine ji. 
Ane Bebo bisaé bé be nga jô nye na: Bi nga wôʼô na bejô bôte ya ndaa Israél be ne bejô bôte be ne njalan a mvam; bia zu jaé minkuta a tiñeti minkole minlô, a bia ye ke be njô bôte yʼIsraél, éyoñ éziñe na a ye jôʼé bia bi nyiñ. 
Nde be nga jaé minkuta a tiñeti minkole minlô, be zule be njô bôte ya Israél a jô na: Mbo ésaé wôé Bén-Adad a jô na: Jôkéʼé ma me nyiñ! Akab a nga yalane na: Ye a ngenan a vee? A ne mojañ. 
Bôte bete be nga yene jame te ane mbamba ndem; be nga jiʼa tyiʼi nye nkobô a jô na: Bén-Adad a ne monyoñ! Nye na kelan a zuu nye. Ane Bén-Adad a nga ke be nye a Akab a nga daa nye e vagoñe njô bôte yôp. 
Bén-Adad a nga jô nye na: Ma ye bulane wo bitisone ésaa wom a nga nyoñ ésoo; a wo ye bi mevôme ya bo makit e Damas, avalʼésaa wom a nga bili e Samari. Akab a nga beta jô na: Ma ye jôʼé wo ô bulan, ô bili élat. Ane a nga bo élat a nye a suu nye a ke.
Ane wua ya nsamba bekulu mejô a nga jô môte baa nye be mbe nsamba na: A njôane Nti, ma yeʼelane wo na bibiʼi ma. Ve môt ate a nga bene bibi nye. 
Nde a nga jô nye na: Amu ô nji bo tyiñe Nti mewôk, tame yen, éyoñ wo ye kandane ma, ngbwengbwem ja ye wôé wo. A nga bo na, éyoñ a nga kandane nye, ngbwengbwem é nga bi nye a wôé nye.
A nga koone môte mbok a jô na: Bibiʼi ñhe ma! Ane môt ate a nga bibi nye; a nga bibi nye a balé nye aveñ. 
Ane nkulu mejô a nga ke tebe zene njô bôt. A nga solé émien a ntiñetan éfus éndelé mis.
Eyoñe njô bôt a nga lôt, a nga yôtan a jô na: Mbo ésaé wôé a mbe mboone bita zañ; ateme na môt ve kôlô a tebe fefel a zuu ma môt a jôʼô na: Baʼaleʼe môte nyô; nge a jemban, ényiñe jôé ja ye yalan ajô yʼényiñe jé, a wo ye yaʼane talañ argent wua! 
Nté mbo ésaé wôé a mbe a fôʼôsaʼane li a li, ane môt a nga jañ. Njô bôte yʼIsraél a nga jô nye na: Ntyiʼan ajô wôé ñwô le; womien ô toteya wô. 
Eyoñe te ébien nje nkulu mejô a nga vaa éyañese é nga tii nye mis a njô bôte yʼIsraél a nga yeme nye ane wua ya bekulu mejô. 
Nde a nga jô njô bôte na: Avale di nde Nti a jô na: Amu môt me nga tyiʼi na a yiane jañ wo te suu nye wo wôé a ke, ényiñe jôé ja ye yalan ajô yʼényiñe jé a bôte bôé ajô ya bôte bé. 
Ane njô bôte yʼIsraél a nga ke nda jé éyôé a ayoʼo nlem , nde a nga kui Samari.
Eyoñe mam mete me maneya, avale di nde e nga kui. Nabote ya Yizrél a nga bili afube mindiʼi Yizrél e fefele ndaa Akab, njô bôte ya Samari. 
Akab a nga kobô Nabot na: Vaʼa ma afube mindiʼi dôé, me bo de afube bijebejeba, amu e ne bebé a nda jam. Ma ye ve wo afube mindiʼi afe, e too abeñ a dañe dili; nge na, nge wo yene nalé mvaé, ma ye yaʼane tañe moné yʼété. 
Ve Nabot a nga yalan Akab na: Zambe a baʼaleʼe me na me bo te ve wo éliʼi bʼésaa bam! 
Ane Akab a nga bulane nda jé éyôé a ayoʼo nlem amu mejô Nabot ya Yizrél a nga jô nye na: Ma ye bo te ve wo ngab éliʼi bʼésaa bam! A nga bômbô énoñe jé, a kôñelan asu, a tabe teke di jôm. 
Minga wé Yézabél a nga zu fefele jé a jô nye na: Amu jé ô nʼéyôé a teke di jôm? 
A nga yalane nye na: Ma te kobô Nabot ya Yizrél a jô nye na: Vaʼa ma afube mindiʼi dôé a tañe moné; nge na, nge wo kômbô, ma ye ve wo afube mindik afe éjiane ya dili. Ve a te jô na: Ma ye bo te ve wo afube mindiʼi dam! 
Nde minga wé, Yézabél a nga jô nye na: Ye wo foʼo ô bili éjôé Israél éyoñe ji? Kôlôʼô si, jaʼak e nlem ô bôô si; ma ma ye ve wo afube mindiʼi Nabot ya Yizrél.
Ane a nga tili bekalate jôé Akab, e bekalate, a nga futi sitam Akab. A nga lôme be e be bemvendé, a e be betyiʼi mejô be nga too tisone jia baa be Nabot. 
A nga tili bekalate été mejô mana na: Yôtaʼane ntyiane bidi; mi tooé Nabot ôsu ya bôt, 
mia ye tooé zesé bôt ébaé be lôô nye asu; ba ye boʼolô nye na: Ô nga yoʼé Zambe a njô bôt! Wôna kelane nye atan, lumane nye mekok a a woʼok!
Ane bôte ya tisone Nabot, bemvendé a betyiʼi mejô be nga too tison, be nga bo ane Yézabél a nga lôm be kate be, avale jam e mbe ntilane bekalate a nga lôme be e mbe. 
Be nga yôtane ntyiane bidi, be ke tooé Nabot ôsu ya bôt. 
Zesé bôt ébaé é nga zu tabe nye ôsu, a zesé bôt éte é nga boʼolô Nabot ôsu ya bôte na: Nabot a nga yoʼé Zambe a njô bôt! Nde be nga kee nye tison atan; ane be nga lume nye mekok a ane a nga wu. 
Be nga lôme be kate Yézabél na: Be lumeya Nabot mekok a a wuya.
Eyoñe Yézabél a nga wôʼô na be maneya lume Nabot mekok a a wuya, a nga jô Akab na: Kôlôʼô si ô nyoñ afube mindiʼi Nabote ya Yizrél, nyô a nga bene ve wo de, a tañe moné; amu Nabot a nji fe bo ényiñe ji, a wuya. 
Eyoñe Akab a wôʼôya na Nabot a wuya, a nga kôlô si a ke afube mindiʼi Nabote ya Yizrél na a nyoñe de é bo éndéé.
Ane ajô te e nga zu bʼElie mone Tisbite na: 
Kôlôʼô si, kele tôban Akab, njô bôte ya Israél a ne Samari; nye le a ne afube mindiʼi Nabot, e vôm a ndôme zu na a nyoñe de e bo éndéé! Wo ye jô nye na: Jia? Ô wôéya môt ô bo fe évamban! 
A wo ye jô nye na: Avale di nde Nti a kobô na: E vôm émien bemvu be nga nyiane metyi me Nabot, bemvu ba ye fe nyiane metyi môé womien. 
Ane Akab a nga jô Elie na: Ye ô zuya koone ma a nsiñe wom? Elie a nga yalane nye na: Me zuya koone wo, amu ô kuaneya womien asu ya bo jam e nʼabé e mise me Nti. 
Ma nyô, ma ye zuu mbia jame be wo; ma ye vose wo, ma ye vaa toʼo na nyô a dañe tyôtyoé be ba bese be ne ba bʼAkab, nyô ba bi a nyô ba suu Israél. 
A ma ye bo nda jôé é funane ndaa Yérôbôam, mona Nébat, a ndaa Baésa, mona Ahiya, amu ô boya na, me wôʼôlun a bo na Israél a bo abé . 
Nti a kobôya fe ajô Yézabél a a jôya na: Bemvu ba ye di Yézabél bebé akaʼa Yizrél. 
Môte ya bôte bʼAkab a ye wu tison été, bemvu ba ye di nye a nyô a ye wu afan, anone ya yôp da ye di nye.
Môte mfe a nji kuan émien ane Akab, asu ya bo mam me nʼabé e mise me Nti, a Yézabél, e minga wé a nga tindi nye a bo nalé. 
A nga bo mboon wo dañ angôndô, nkabetane bengunemelan aval ane Beamorééñ Nti a nga titan ôsu bone bʼIsraél be nga bo.
Eyoñ Akab a maneya wôʼô mejô mʼElie, a nga nyabe mengômesane mé, ve jaé nkuta nyô a tyi bidi; a mbe a bômbôʼô si a beʼe nkuta te, a wuluʼu fe ôteʼetek. 
Ane ajô Nti é nga zu be Elie, mone Tisbite na: 
Ye ô yeneya ane Akab a sili émiene si asu dam? Amu a siliya émiene si asu dam, ma ye bo te zuu bidim éyoñ a vee, vʼéyoñe melu me mone wé, nje ma ye zuu bidim e nda jé.
Mimbu mila mi nga lôt teke mewosan e zañe Siri a Israél. 
Mbu lale, Yôzafat, njô bôte ya Yuda a nga ke be njô bôte ya Israél. 
Njô bôte ya Israél a nga jô bôte bé na: Ye mia yeme foʼo na Ramôt ya Galad a ne tisone jangan, ve da na bia siʼibi na bi bulane nyoñe je e mo me njô bôte ya Siri! 
A nga jô Yôsafate na: Ye bia wo bia ye ke wosane Ramôt ya Galad? Yôzafat a nga yalane njô bôte ya Israél na: Yaa! Ma ane bôte bam ane bôte bôé, bikabela biam ane bikabela biôé.
Ane Yôzafat a nga jô njô bôte yʼIsraél na: Ma yeʼelane wo éyoñe jina na Ô tame sili nkômbane Nti. 
Ane njô bôte yʼIsraél a nga sulane bekulu mejô bebé mintete minyin a jô be na: Ye ma yiane ke wosane Ramôt e Galad, ye me tame yange? Be nga yalane na: Kelek a Nti a ye ve nye e mo me njô bôt. 
Ve Yôzafat a nga jô na: Ye nkulu mejôa Nti éziñ a nji fe bo va, nye bi ne nguleya yen? 
Njô bôte ya Israél a nga yalane Yôzafat na: A liʼiya ve môte wua nye bi ne nguleya sili nkômbane Nti; ve ma vini nye amu a nji kulu jam éziñ é ne mvaé mfaʼa wom, vʼabé étam; Miké e mona Imla. Yôzafat a nga jô na: Njô bôt a boʼo te kobô nalé! 
Eyoñe te njô bôte yʼIsraél a nga loone miak a jô na: Boʼo na Miké, e mona Imla a kui vana avôl avô.
Njô bôte yʼIsraél a Yôzafat, njô bôte ya Yuda be mbe be too môt ase éto njôane jé, be beʼe mengômesane bejô bôte map nseñ, anyiine mbé ya Samari, a bekulu mejô bese be kuluʼu mejô ôsu viap. 
Sédékias e mona Kenaan a nga bo émien minlaʼa bityé a jô na: Avale di nde Nti a kobô na: A minlaʼa mi wo ye jine Besirieñ a jiane be. 
Bekulu mejô bese be nga kulu mejô avale da be jôʼô na: Bete Ramôt e Galad! Wo ye dañ, a Nti a ye ve nye e mo me njô bôt.
Nlôman ô nga ke loone Miké ô nga kobô nye na: Ô lôô bekulu mejô bese be ne tyiñe jia, asu ya kobô njô bôte mvaé. Nkobô wôé wo yiane fe luʼan a éñwop; Ô kobôʼô mvaé! 
Miké a nga yalane na: Ane Nti a vee! Jame Nti a ye jô ma nde ma ye kat. 
Eyoñ a nga kui be njô bôt, njô bôt a nga sili nye na: A Miké ye bi ke wosane Ramôt e Galad ye momo? A nga yalane na: Kelek! Wo ye dañ, a Nti a ye ve nye e mo me njô bôt! 
Ve njô bôt a nga jô nye na: Biyoñe tañ aya bia silibane mfaʼa wome na, me bo wo ô kane ngana ya kobô ma ve bebela a jôé Nti? 
Nde Miké a nga yalane na: Me nga yen Israél ase mmialane minkô, avalʼane mintômba mi ne tee mbaʼale. A Nti a nga jô na: Bôte ba be nji bi bemasa, Ajô te môt ase a bulaʼane mvoʼé e nda jé.
Eyoñe te njô bôte yʼIsraél a nga jô Yôzafat na: Ngaa ma te jô wo na a ne teke kulu ma jam éziñ é ne mvaé, vʼabé étam? 
Nde Miké a nga jô na: Yaa, vôʼôlôʼô nkobô Nti! Me nga yene Nti a too éto njôane jé, a nsamba mewosan ôse ya yôp ô tele nye fefel, mbo nnôm a mbo ngal. 
Ane Nti a nga jô na: Za a ye won Akab, nalé a ye bete Ramôt e Galad a ku? Be nga yalan, e môte nyô avale dé, môte mbok avale dé. 
Eyoñe te nsisim éziñ ô nga vam, a tebe ôsu Nti a jô na: Ma ma ye wone nye. Nti a nga sili wô na: Aval avé? 
Ô nga yalane na: Ma ye kui a veñesane nsisime minsos anyu bekulu mejô bé bese. Nti a nga jô na: Wo ye wone nye a wo ye kui foʼo na ô wone nye: kelek a bo nalé! 
Mi lôô, éyoñe ji, Nti a futiya nsisime minsos anyu bekulu mejô bese ba; A Nti a maneya tyiʼi mbia jam mfaʼa wôé.
Eyoñe te Sédékias mona kenaana a nga subu a bibi Miké abaé amañ, a jô na: Nsisime Nti wo te kui atane vé be ma na ô kobô wo? 
Miké a nga yalane na: Wo ye tuʼa yene de, e môs wo ye kôlô étune nda ji a ke ji évoʼo na ô sobô. 
Njô bôte ya Israél a nga jô na: Nyoñe Miké a kee nye be Amon évete ya tison, a e be Yôas mona njô bôt. 
Wo ye jô na: Avale di nde njô bôt a jô na: Futaʼan e môte nyô mimbôk teke ve nye ôfufus adi nge mendim, akekui me soya mvoʼé . 
Miké a nga jô na: Nge ô bulane foʼo mvoʼé , yeme na Nti a nji kobô a anyu dam; mia bôte bese vôʼôlaʼan!
Ane njô bôte yʼIsraél a Yôzafat, njô bôte ya Yuda, be nga bete Ramôt e Galad. 
Ane njô bôte ya Israél a nga jô Yôsafate na a zu tyendé émiene mimbote na be bo te yeme nye éyoñe te émien a ye ke wosan; vʼa nga jô njô bôte Yosafat na: Ve wo jaék mengômesane me njô bôt. Eyoñe te njô bôte ya Israél a nga tyendé mimbote na a ke wosan. 
Njô bôte ya Siri a nga ve abendé e be bivete mewôm mela a bibaé ya bevagoñe bé na: Mia ye bo te wosane mone môt nge beta môt, ve njô bôte ya Israél étam. 
Eyoñe bivete bevagoñ bi nga yene Yôzafat be nga jô na: Ye njô bôte ya Israél foʼo nyô; be nga ke vôm a mbe na be wosane nye. Ve Yôzafat a nga loone bôt be zu volô nye. 
Eyoñe bivete bevagoñ be yeneya na sake njô bôte ya Israél le, be nga ke nye ôyap. 
Eyoñe te môt éziñ a nga wua élaé ñyeme ñyeme nalé, je ve lume njô bôte ya Israél e zañe bitune ya ngômesane bityé jé. Eyoñe te njô bôt a nga jô môt a dutu vagoñe wé na: Bulaʼane mvus a kee ma e nkane bita atan amu ma wôʼô mintaé abui, amu me baléya. 
Mewosan me mbe ngul abui môs ôte. Njô bôt a mbe ntindane ya tebe tetele e vagoñe wé été a lôô Besirieñ a a nga wu mamengôʼé. Metyi ya aveñ me nga len e vagoñ été. 
Eyoñe jôp da dim, ñyôtane wu ô nga mialane minkane na: Môt ase e tisone jé a môt ase e si jé! 
Avale di nde njô bôt a nga wu a be nga bulane nye e Samari.
Eyoñ be nga sôbe vagoñ étame mendime ya Samari, bemvu be nga nyiane metyi mʼAkab a binga bʼébamba be nga woban été aval ane nkobô Nti a nga kobô ô mbe.
Mimboon Akab mivok, jam ése a nga bo, nda mimbañ a nga lôñ, a bitisone bise a nga lôñ, mam mete me ne ntilan e kalate minkañete bejô bôte yʼIsraél. 
Akab ba bʼésaa be nga bômbô vôme wua A Akazia, e mone wé, a nga jôô éjiane jé.
Yôzafat, e mon Asa a nga tebe njô bôte ya Yuda, e mbu nyini Akab a mbe njôô Israél. 
Yôzafat a mbe mimbu mewôm mela a mitan éyoñ a nga tebe njô bôt, a nga jôô mimbu mewôm mebaé a mitan e Yérusalém. Nyia a mbe jôé na Azuba ngone Sili. 
A nga wulu e zen ésaa Asa ése, teke yale fefe, a boʼo mam me ne mvaé e mise me Nti. 
Ve bito ya bikôndôʼô yôp bi nji man; bôt be nga ke ôsu a ve bityiʼa a mimbon mi ne mbamba menyum e bito ya bikôndôʼô yôp. 
Yôzafat a nga too mvoʼé e zañe baa njô bôte ya Israél.
Mimboone mi Yôzafat mivok, éwôlô jé ya mimboon a mewosan, mam mete me ne ntilan e kalate minkañete bejô bôte ya Yuda. 
A nga sondô mane vose bebo mfufub ébamba be nga liʼi, mbe be nga too ataté melu mʼésaa Asa. 
Njô bôt a mbe momo Edom, ve môt a ne señe njô bôt. 
Yôzafat a nga kôme besitima ya Tarsis asu ya ke Ofir na be nyoñe or; ve be nji ke wé, amu besitima be nga bôlé e Etsion-Géber. 
Eyoñe te Akazia, e mone Akab, a nga jô Yôzafat na: Bebo bisaé bam baa bʼémbôé be kelek e besitima! Ve Yôzafat a nji kañese. 
Ane Yôzafat baa bʼésaa be nga bômbô vôme wua, baa bʼésaa be nga jambe e tisone David ésaa wé. Yôram, mone wé, a nga jôô éjiane jé.
Akazia e mona Akab a nga jôô Israél e Samari, mbu awôm a zamgbwale Yôzafat, njô bôte ya Yuda a nga jôô. A nga jôô Israél mimbu mibaé. 
A nga bo mam me nʼabé e mise me Nti, a wulu e zen ésaa, e zene nyia, a e zene Yérôbôam mone Nébat a nga dutu Israél na a bo abé . 
Eyoñ Akab a wuya, Môab a nga ben éjôé ya Israél.
Akazia a nga koo e nkaʼalé ya étune nda jé ya yôp a ku si, ve balé mbia mbalan. E nde a nga lôme minlôman a jô mie na: Kele silane nkômbane Baal-zébul, zambe yʼEkroñ, me yem nge ma ye yet ôkone vi! 
Eyoñe te éngele Nti a nga kobô Elie mone Tisbite na: Kôlôʼô si ô ke tôbane minlômane njô bôte ya Samari a jô mie na: Ye amu Zambe a nji fe bo Israél, nde mia ke sili nkômbane Baal-zébul zambe ya Ekroñ? 
Ajô te Nti a kobô avale di na: Wo ye bo te sis a kôlô énoñ ô nga bet amu wo ye foʼo wu. Ane Elie a nga ke.
Ane minlôman mi nga bulane be njô bôt, nye ve jô be na: Amu jé mia te bulan? 
Be nga yalane nye na: Môt éziñ a te zu tôbane bia a jô bia na: Bulaʼane be njô bôt a te lôme mia, a jô nye na: Avale di nde Nti a jô na: Ye amu Zambe a nji fe bo Israél, nde wo lôme bôt be ke sili nkômbane Baal-zébul, zambe yʼEkroñ? Ajô te, wo ye bo te sis, a kôlô énoñ ô nga bet, amu wo ye foʼo wu. 
Nde njô bôt a nga jô be na: Môt a te zu tôbane mia a kobô mia mejô mete a too aya? 
Be nga yalane nye na: Môt ate a too a beʼe ngômesan mimvote mi tit a sandé ékôbe tit ntiñetan angeteñ. Nde a nga jô na: Elie mone Tisbite le!
Ane njô bôt a nga lôm évete nsamba bezimbi mewôm metan e bʼElie ba be bôte bé mewôm metan. E nde évet éte é nga ke be nye. Elie a nga too abôbône nkôle yôp. Evete nsamba bezimbi é nga jô nye na: A môta Zambe, njô bôt a jô na ô sise nkôle si!  
Ve Elie a nga yalan évete nsamba bezimbi mewôm metane na: Nge me ne môta Zambe, nduan é soʼo yôb a diʼi wo, womien a bôte bôé mewôm metan! Eyoñe te nduan é nga so yôb a diʼi nye, émien a e bôte bé mewôm metan.
Eyoñe te njô bôt a nga beta lôm évete bezimbi mewôm metan éfe e bʼElie ba be bôte bé mewôm metan. Evete bezimbi é nga kobô a jô nye na: A môta Zambe, njô bôt a jô na ô jiʼa sise nkôle si! 
Ve Elie a nga yalane be na: Nge me ne môta Zambe, nduan é soʼo yôb a diʼi wo, womien a e bôte bôé mewôm metan! Nde nduan é nga so yôb a diʼi nye, émien a e bôte bé mewôm metan.
Ane njô bôt a nga lôm évete bezimbi mewôm metane lale ba be bôte bé mewôm metan. Nde évete bezimbi lale ji é nga bet, vʼéyoñ a nga kui, a nga kute meboñe si asu bʼElie, a yeʼelane nye a jôʼô na: A môta Zambe, ényiñe jam a ji bebo bisaé bôé, e bôte bana mewôm metan, bi tame bo édima e mise môé! 
Amu na nduan é soya yôb a diʼi bivete bezimbi mewôm metane bibaé yʼôsu ba be bôte bap. Vʼéyoñe ji, ényiñe jam é tame bo édima e mise môé! 
Ane éngele Nti a nga kobô Elie na: Kele nsamba wé! Te ko nye woñ a jam éziñ! Nde Elie a nga kôlô si a ke be njô bôt ba nye 
a jô njô bôte na: Avale di nde Nti a jô na: Amu ô nga lôme minlôman mi ke sili nkômban baal-zébub, zambe ya Ekroñ, ye Zambe a nji fe bo Israél, nyô ya sili nkômban a bili? Amu ajô te nde wo ye bo te sis a kôlô énoñ ô nga bet amu wo ye foʼo wu.
Ane Akazia a nga wu avale nkobô Nti a nga kobô Elie ô mbe. A amu Akazia a mbe teke mon, nde Yôram a nga jôô éjiane jé ataté mbu baa Yôram e mona Yôzafat a nga jôô e Yuda.
Mimboon mi Akazia mivok, mam a nga bo ye me nji bo ntilan e kalate minkañete bejô bôte ya Israél?
Avale di nde mam me nga boban éyoñe Nti a nga nyoñ Elie yôp e beta ôkôs été: Elie a Elizé be nga kôlô Gilgal. 
Elie a lôme ma me ke kui e Bétél. Elizé a nga yalane na: Ane Nti a vee a ane nsisime wôé fe ô vee! Ma ye bo teke kandane wo. Ane be nga ke e Bétél. 
Ane nsamba bekulu mejô ô nga too Bétél ô nga zu tôban Elizé a jô nye na: Ye wo yeme foʼo na Nti a ye vaa masa wôé den e nlô wôé yôp? A nga yalane na: Ma fe ma yeme nalé; tabaʼane bivô! 
Elie a nga jô nye na: A Elizé wo zu liʼi va amu Nti a lôme ma e Yérikô. Elizé na: Ane Nti a vee, a ane nsisime wôé ô vee! Ma ye bo te kandane wo. Ane be nga kui Yérikô.
Nsamba bekulu mejô ô nga too Yérikô, be nga zu bebé be Elizé a jô nye na: Ye wo yeme foʼo na Nti a ye vaa masa wôé den e nlô wôé yôp? A nga yalane na: Ma fe ma yeme nalé tabaʼane bivô! 
Elie a nga jô nye na: Wo zu liʼi va, amu Nti a lôme ma e Yordan. Elizé na: Ane Nti a vee a ane nsisime wôé ô vee, ma ye bo te kandane wo! Nde bebaane be nga kee dulu dab ôsu.
Bôte mewôm metane ya nsamba bekulu mejô be nga suan a tebe zôsôô a Yordan, Elie ba Elizé be too be ôyab, be ki be nga tebe bebé a Yordan bese bebaane. 
Ane Elie a nga nyoñ alôʼô dé, a mane vuluku de, ve bibi de mendim, me ve kandane li a li, nde bese bebaane be nga lôt e nkôt été. 
Eyoñe be lôteya, Elie a nga jô Elizé na: Siliʼi e jam wo kômbô na me bo wo te na me kôlô be wo. Elizé na: Ma yeʼelane wo na: Ngab ébaé ya nsisime wôé é zu be ma.  
Elie na: Wo sili jôm é nʼayaé. Ve nge wo yene ma éyoñ ma ye kôlô fefele jôé, jame te da ye bobane wo avale wo sili; nge nalé momo wôna jame te daa ye ke boban.
Be ngenane be wuluʼu a kobô, ateme na, vagoñe nduan a bikabela bi nduan bi nga kandé be. Ane Elie a nga bete yôb ôlendé été. 
Elizé a nga lôô a yôtaʼane na: A ésaa wom! A ésaa wom! Vagoñ yʼIsraél a nsamba bikabela wé! Eyoñ a dimesaneya nye mis, a nga bi mengômesane mé a nyabe me bifuse bibaé, 
a toʼé alôʼô Elie a nga wua si. Ane a nga bulan a tebe e kindiʼi Yordan; 
a nga nyoñ alôʼô Elie, a nga wua de si a bibi de mendim a jô na: Nti, e Zambe Elie a ne vé? Nye fe a nga bibi mendim, me ve kandane li a li. Ane Elizé a nga lôt.
Ane nsamba bekulu mejô ô nga tele zôsôô a Yérikô, be nga yene nye a jô na: Nsisim Elie ô ne bʼElizé! Ane be nga ke tôbane nye a kute meboñe si ôsu vié. 
Be nga jô nye na: Tame yen, biwôlô bi bôt mewôm metan bi ne ézezañe ya bebo bisaé bôé été. Be kele jeñe masa wôé! Ndôʼôtô na Nsisime Nti wo te kee nye a wua nye e nkôl éziñ, nge mbiʼili éziñ. A nga yalane be na: Te lômane be! 
Ve be nga yemete nye. Nde a nga jô be na: Lômane be. Nde be nga lôme bôte mewôm metan, be ve jeñ Elie tañe melu mela, ve be nji ke yene nye. 
Ane be nga beta zu bʼElizé mfaʼa a nga liʼi e Yérikô; a nga jô be na: Ye me nji jô mia na: Te mia ke wé?
Bôte ya tison be nga jô Elizé na: Éto ya tison é ne mvaé, avale masa wom a lôô; ve mendim me nʼabé a si ébien étua ayet.  
Elizé na: Zaʼane nye ésua. 
Nde a nga ke e anjeñe mendim, ve kutane nku été a jô na: Avale di nde Nti ajô na: Me fubuya mendime ma; awu da ye bo te beta so été. 
Ane mendim me nga bo mfuban a kui môse wu, avalʼane mejô Elizé a nga kobô me mbe.
Akôlô ya valé a nga ke Bétél, a kele zen , ane ayôme bobefam da so tison e nga kpweʼele nye be jôʼô nye na: Betek ayane nlôa môt! Betek ayane nlôa môt! 
A nga kôñelan a fombô be a yoʼé be e jôé Nti. Nde beyale beze bebaé be nga so afan a nyabe bisoé mewôm menyin yʼété bifuse bifus. 
Akôlô ya valé a nga ke e nkôle Karmél vôm ate a nga téé a bulane Samari.
Mbu awôm a zamgbwale Yozafat, njô bôte ya Yuda, a nga jôô, ñwô Yôram, e mon Akab, a nga tebe njô bôte ya Israél e Samari. A nga jôô tañe mimbu awôm a mibaé. 
A nga bo mam me nʼabé e mise me Nti, ve saa ke ane ésaa a nyia. A nga tyam éveʼelaʼa baal nje ésaa a nga bo; 
ve a nga kabetane mevale mʼabé Yérôbôam, e mone Nébat a nga bo, nye a nga dutu Israél na a bo abé , Yôram a nji ke saʼale abé te.
Mésa, njô bôte ya Môab, a mbe mfôlô biyem; a mbe a yakaʼane njô bôte ya Israél toya tañe bone mintômba toyini ntet, a beyôme mintômba toyini ntet, a mevule mabe mese. 
Eyoñ Akab a wuya, ane njô bôte ya Môab a nga ben éjôé bôte ya Israél. 
E nde njô bôte Yôram a nga kôlô Samari a mane jom Israél ase. 
A nga téé dulu, a lôme bôt be ke kate Yôzafat njô bôte ya Yuda na: Njô bôte ya Môab a beneya njôane wom; ye wo ye volô ke wosane ma Môab? Yôzafat a nga yalane na: Ma ye bet ma ane wo, bôte bam ane bôte bôé, bikabela biam ane bikabela biôé. 
A nga beta fe jô na: Bia ye lôte zene fé? Yôram na: E zene ya nkôte si yʼEdom.
Ane njô bôte ya Israél, nyô ya Yuda a nyô yʼEdom be nga ke; be nga wulu melu zamgbwa e nkôte zen , ve mendim me nga jeñeban asu minkan a biyem bi nga tôñe be. 
Nde njô bôte ya Israél a nga jô na: Éé! Nti a te loone bejô bôte bana belale na a kalane be e mo me Môab. 
Ve Yôzafat a nga jô na: Ye nkulu mejô Nti éziñ a nji bo vana, nye bi ne nguleya sili nkômbane Nti? Wua ya bebo bisaé be njô bôte ya Israél a nga yalane na: Elizé, e mone Safat a mbe a sôʼé mendim e mo mʼElie a ne va. 
Yôzafat na: Mejô me Nti me ne be nye. Ane njô bôte ya Israél Yôzafat a njô bôte yʼEdom be nga ke be nye. 
Elizé a nga jô njô bôte ya Israél na: Za jame me bili a wo? Kelek e be bekulu mejô be nyua. Eyoñe te njô bôte ya Israél a nga jô nye na: Momo! Amu Nti a te foʼo loone bejô bôte bana belale na a kalane be e mo me Môab.  
Elizé na: Ane Nti ya minsamba mewosan a vee, ôsu vié ñwô me tele! Nge me too ye bo te semé Yôzafat, njô bôte ya Yuda, me nji ye bisi wo nge fombô ke fombô wo. 
Eyoñe ji, zaʼane ma môta mezik; nté ôse môta mezik a mbe a vôék, e wo Nti ô nga too be Elizé. 
Ane a nga jô na: Avale di nde Nti a kobô na: Faʼane bibé e mone mbiʼili nyôna été! 
Amu avale di nde Nti a kobô na: Mia ye bo te yen évuñulu, a mia ye bo te yene mveñ, ve mone mbiʼili nyô a ye jaé a mendim, a mia ye nyu, miabebien, mimbame biyeme mienan a betite benan. 
Ve nalé a ne mone jam e mise me Nti; a ye kalane Môab e mo menan; 
Mia ye tyame bitisone bise bi bili alem a bitisone bise bi ne biwôlô, mia ye baʼé mbamba bilé bise, mia ye jine menjeñe mendime mese, mia ye ndamane mbamba bifuse bi si bise a mekok . 
Mametyé, éyoñe ya nlitane mimvean, mveñ é nga so mfaʼa yʼEdom a si é nga jaé a mendim.
Eyoñe Bemôabite bese be wôʼôya na bejô bôt be maneya bete na, ba zu wosane be, be nga sulane ba bese be mbe nguleya jaé mengaa, toʼo na ba ba lôte valé, nde be nga tebe e nnéa si. 
Be nga kôlô si ndibe tyé, a éyoñe jôb da taté faé e mendime yôp, Bemôabite be nga teme bivele mendim bi ntoo bʼôsu ane metyi. 
Nde be nga jô na: Metyi le! Bejô bôt be téya nkpwaté mekôn e zañe jab be maneya wôan; éyoñe ji, a Bemôabite, nkelane saane biôm! 
Ane be nga kui minkane ya Israél, ve Israél a nga kôlô si a bôé Môab, nye ve tub ôsu viap. Be nga nyiine sii Môab a tyame nye. 
Be nga tyame bitison, môt ase a nga wua akoʼo dé e mesi ma dañ abeñ, a jalé me a mekoʼo mete, be nga mane jine menjeñe mendime mese, a mane kpwé mbamba bilé bise si; jôm é nga liʼi ve mekaʼa me Kir-Arését, mme bôt be nga bili betoloo be nga bôman a tyam. 
Eyoñe njô bôte ya Môab a yeneya na mewosan me dañeya nye ngu, a nga nyoñe bôte ba té npwaté mekôn mintete zamgbwa na be kpwaʼé zen a kui be njô bôte ya Edom; ve be nji bo nguleya tube je. 
Nde a nga nyoñe ntôle monafame wé ô nga yiane jôô éjiane jé a ve wô mveane ba diʼi ngumba e beta mfine yôp. Ane beta ayaa a nga tôñe bôte ya Israél, nde be nga bôlé minkane be njô bôte ya Môab a bulan e si jap.
Minga éziñe ya binga be nsamba bekulu mejô a nga yône be Elizé a jôʼô na: Mbo ésaé wôé, a ne nnôme wom, a wuya, a wo yeme na mbo ésaé wôé a mbe a koo Zambe woñ: éyoñe ji e môte bi bili mvôla a zuya nyoñe bone bame bebaé na be bo nye belo. 
Elizé a nga jô nye na: Wo kômbô na me bo wo jé? Kate ma jôm ô bili e nda jôé. A nga yalane na: Mbo ésaé minga wôé a nji bi jôm éfe nda ve abime mbone me ne woban. 
Elizé na: Kele yôé mevieʼe me ne bikôkoé abim ese ô ne nguleya yôé e be bôte mia be be mi too, 
éyoñe te wo nyiine nda été, ô dibe mia be bone bôé mbé , a sôé mbon e mevieʼe été; e vieʼe ôse wo jaé, ô telé wô e fefe. 
Ane minga a nga kôlô e vôm Elizé a nga too, ve dib émien a bone bé mbé . Bone bete be nga kalane nye meviek, nye ki a sôʼé mbon été. 
Eyoñe meviek me jaéya, a nga jô monafame wé na: Kalaʼane ma vieʼe ôfe! A nga yalane nye na: Mevieʼe me maneya. Ane mbon ô nga tebe teke fe lôt. 
Ane a nga zu kate môta Zambe jame te, nye ki ve yalane na: Kele kuane mbon a yaʼane mvôla, mvus éte wo ye nyiñ a mebukaʼa , womien a bone bôé.
Môs éziñ Elizé a nga lôt e Sunem. Ewôlô minga é nga too wé, é nga yemete nye na a kañese di bidi e nda jé. Ataté éyoñe te, a nga ke e nda jé a di éyoñ ése a lôt. 
Ane minga ate a nga jô e nnôme na: Ma yeme na e môt a zu be bia nyô éyoñ ése a ne e môt a nʼétyi. 
Bi tame lôñe nye mon étune nda , mfaʼa ya yôp, bia ye futi nye énoñ a tawôlô, éto a lambe été, éyoñ a zu be bia, a ne nguleya ke woʼon été.
Môs éziñ Elizé a nga zu be be, nde a nga ke étune nda ya yôb a bômbô si. 
A nga jô Géhazi mbo ésaé wé na: Loʼone ngone Sunamite éte! A nga loone nye, nye ve tebe ôsu be mbo ésaé. 
Elizé a nga jô mbo ésaé wé na: Kate nye na: Ô maneya belane bia a ésemé ése avale di, jé ñhe nje bi bo wo? Ye bi kobô ajô dôé e be njô bôt, nge e be évete ya nsamba mewosan? Minga a nga yalane na: Me too e zañe bôte bam. 
Elizé nye na: Jé ñhe bi bo asu dé? Géhazi a nga yalane na: Kee a ne teke mon, a nnôme wé a ntoo nnôm. 
Elizé na: Loʼone nye! Ane a nga loone nye, minga ve tebe anyiine mbé . 
Elizé a nga jô nye na: Mbu wo zu, avalʼéyoñ ébiene di, wo ye bi monafam. Ndʼa nga jô na: Momo! A masa wom, a ne môta Zambe, te laane mbo ésaé wôé a ne minga minsos. 
Nde minga a nga nyoñ abum a biaé monafam avalʼéyoñe te ébien, mbu ô nga tôñe valé, aval Elizé a nga jô.
Ane mon a nga yaé. Môs éziñ a nga ke koon ésaa e vôme bekôane bidi be né, 
nde a jô nye na: Ma wôʼô nlô mintaé! Ma wôʼô nlô mintaé! Esaa a nga jô mbo ésaé wé na: Kele nye be nyia! 
Ane mbo ésaé a nga nyoñe nye a kee nye be nyia. Mon a nga tabe nyia mebo a kui e zañe môs , nde a nga wu. 
Eyoñe te a nga bet a ke bôé nye énoñe môta Zambe, ve dibe nye e nda été a kui atan. 
A nga loone nnôm a jô na: Ma yeʼelane wo na ô lôme wua ya bebo bisaé a jia ya bijakas, ma ke a kui be môta Zambe, ma le ma zu. 
Nnôm a nga jô na: Amu jé wo kômbô ke be nye den? Den a nji bo mfefé ngon nge Sabat. Minga a nga yalane nye na: Te tyelé nleme yôp! 
Ane a nga futi éto éjakase yôp a jô mbo ésaé wé na: Kelee ma, wuluʼu, a te tebe zen te na me jô wo na ô tebe! 
Nde a nga ke be môta Zambe e nkôle Karmel. Nné ane môta Zambe a nga yene nye ôyap, a nga jô Géhazi, mbo ésaé wé na: Minga Sunamite le a zu! 
Mateʼe ô ke tôbane nye a sili nye na: Ye ô ne mvoʼé ? Ye nyo nnôm a ne mvoʼé ? Ye mon a ne mvoʼé ? A nga yalane na: Mam mese me ne mvoʼé ! 
Eyoñ a kuiya nkô bebé be môta Zambe, a nga bi nye mebo. Géhazi a nga zu bebé na a sôʼôlô nye, ve môta Zambe a nga jô na: Jôkéʼé nye, amu a bili ôlun a Nti a te solé ma de; a nji ke kate ma jam. 
Minga a nga jô na: Ye ma me nga sili e Nti wome na a ve ma mon? Ye me nji jô na: Te duʼu ma? 
Elizé a nga jô Géhazi na: Yemeteʼe ases angeteñ, nyoñe ntume wome mo a ke! Nge wo tôbane môt éziñ, te batane nye; a nge môt éziñ a batane wo, te yalane nye. Wo ye beté ntume wom asu monafam. 
Eyoñe te nyia monafam a nga jô na: Ane Nti a vee, a ane womiene fe ô vee, ma ye bo te kandane wo! Nde Elizé a nga kôlô si a tôñe nye. 
Géhazi a mbe be ôsu; a nga beté monafame ntum asu, ve teke tyiñ nge ndem éziñe ya ényiñ é nga yené. Nde Géhazi a nga beta zu tôbane Elizé a kate nye na: Mongô a nji ke vee.
Ane Elizé a nga kui nda , a koé foʼo na mongô a wuya, a bôô énoñe jé. 
Elizé a nga nyiin a fetebane nda été baa mon a yeʼelane Nti. 
A nga bômbô mongô yôp a buti anyu dé éndéé yôp, a mise mé éméé yôp, nalé fe mo mé éméé yôp; a nga same nyôle jé énjéé yôp; ane nyôle mongô é nga bili ayôñ. 
Elizé a nga sis e nda , a wuluʼu ataté li a kui li, éyoñe te a nga beta bet a same nyô e mongô yôp. Eyoñe te mongô a nga semele biyoñe zamgbwa a kui mis. 
Ane Elizé a nga loone Géhazi a jô na: Loʼone minga Sunamit ate! Nde a nga loone nye; ane a nga ke vôm Elizé a nga too, Elizé ve jô nye na: Nyoñe mone wôé! 
Nde a nga zu ku nye mebo, ve kute meboñe si a suʼulane nyoñe mone wé a kui atan!
Ane Elizé a nga bulan e Gilgal. Mfumbale zaé a mbe e si melu mete. Amu nsamba bekulu mejô ô nga tele nye ôsu, nde a jô mbo ésaé wé na: Tame sôbe beta minkeññ a yam étutuʼa été asu nsamba bekulu mejô. 
Wua ya be be a nga ke afan a jebe bilok. Nde a nga koone ndiʼi woone ya fé vôm ate, a nga toʼé ngon afan a jalé je éndelé jé été. Ane a nga bulan a tyiʼi je bifuse bifus e minkeñe étutuʼa été, amu be nji tuʼa yeme jôm étutuʼa te é mbe. 
Nde be nga ve bôte bidi. Ve nné ane be nga tyeʼe étutuʼa te, be nga bete metyiñe yôp a jô na: Awu e ne minkeññ été a môta Zambe! Ajô te be nga bo te fe nguleya di. 
Ane môta Zambe a nga jô na: Zaʼane ma avut! Nde a nga futi de minkeññ été a jô na: Vaʼa bôt be di! Jôm éziñ é nʼabé é nji fe beta bo minkeññ été.
Ane môt éziñ a nga so Balkalisa. A nga soo môta Zambe belet ya bembômô : belet fôn mewôm mebaé a mfefé blé e nkuta wé été. Elizé a nga jô na: Vaʼa bôte ba be di. 
Ane mbo ésaé wé a nga yalane nye na: Me ne nguleya ve je bôte ntet aya? Ve Elizé a nga jô na: Vaʼa bôte bete be di amu avale di nde Nti a kobô na: Ba ye di a mebukaʼa ma ye liʼi. 
Nde a nga telé belet ôsu viap; be nga di a mebukaʼa me nga liʼi avale nkobô Nti ô mbe.
Naman, évete nsamba mewosane njô bôte ya Siri a nga yene mvaé be masa wé, masa wé a nga semé fe nye abui, amu nye Nti a nga belane nye na a nyii Besirieñ. Ve éwôlô môte te é mbe nzezam. 
Nde a mbe vana na, éyoñe minsamba Besirieñ mi nga ke ôban, be nga soo ôyôm ésoé ngone minga ya si yʼIsraél minkôm. A mbe a boʼo nga Naman bisaé. 
Nde a jô masa minga wé na: Ngoʼé nge tate wom a mbe e fefele nkulu mejô a ne Samari ve a nga ye saé nye zam ! 
Naman a nga zu kate masa wé jame te a jôʼô na: Ésoé ngone minga ya si yʼIsraél ja kobô avale di a avale di. 
Ane njô bôte ya Siri a nga jô na: Kelek e Samari a ma ye lôme njô bôte ya Israél kalate. Eyoñ a nga ke, a nga nyoñe betalañ be argent a bifas bi or toyini ésaman a mengômesane môt a tyendé awôm. 
A nga kee njô bôte ya Israél kalate a too ntilane na: Éyoñe ji, awolo kalate nyô a ke kui be wo, wo ye yeme na, ma lôme wo Naman mbo ésaé wom na, ô saé nye zam . 
Eyoñe njô bôte ya Israél a nga mane lañe kalate, a nga nyabe mengômesane mé a jô na: Ye me ne Zambe na me wôé a nyii, nde a sili me na me saé e môt a kone zam ? Yemane ñhe a yenane na, a jeñe mezene na bia nye bi bo mejô. 
Eyoñ Elizé, môta Zambe, a nga wôʼô na njô bôte ya Israél a maneya nyabe mengômesane mé, a nga lôme bôt be kate njô bôte na: Amu jé wo te nyabe mengômesane môé? Lôme nye be ma, éyoñe te a ye yeme na nkulu mejô a ne Israél.
Ane Naman a nga zu a bikabela bié a vagoñe wé a tebe mbé ya nda Elizé. 
Elizé a nga lôme nlôman ô kate nye na: Kele wobane Yordan biyoñe zamgbwa, éyoñe te minsône miôé mia ye beta bo mvoʼé , a wo ye bo mfuban . 
Ane Naman a nga yaa a ke a jôʼô na: Ma too me simesaʼane na: A ye kui atan a zu vôm me né, éyoñe te émien a ye loone jôé Nti, e Zambe wé, a lôte wo wé e vôm ôkon ô né a saé nzezam. 
Beta bʼasôé ya Damas: Amana a Parpar, ye be nji bo abeñ a dañe mendime mese yʼIsraél? Ye me nji bo nguleya woban été a bo mfuban ? Ane a nga bulan e beta ôlun été. 
Ve bebo bisaé bé be nga zu bebé na be kobô nye; be nga jô nye na: A masa wom, nge nkulu mejô a nga ye sili wo jam éziñ é ne ayaé, ngaa ô nga ye bo de? Ngumaʼane ke di a te jô wo na: Wobaʼan a bo mfuban ! 
Nde a nga sis a duban ôsôé Yordan biyoñe zamgbwa avale nkobô môta Zambe ô mbe: ane minsône mié mi nga beta bo ane mi ésoé ndôman, a a nga bo mfuban .
Ane a nga bulane be môta Zambe a nsamba wé ôse; éyoñ a suaneya, a nga tebe ôsu vié a jô na: Ô lôô me yemeya na, Zambe a nji bo e si nyôna ése, vengevenge ve Israél. Eyoñe ji ma yeʼelane wo na, kañeseʼe nyoñe das mbo ésaé wôé a ve wo. 
Elizé a nga yalane na: Ane Nti, Nyô me tele ôsu vié a vee! Ma ye bo te kañese. Naman a nga yemete nye na a nyoñ ve a nga ben. 
Eyoñe te Naman a nga jô na: Amu ô beneya, kañeseʼe na be ve mbo ésaé wôé éfuse si, abime mbeʼe bemulé bebaé ô ne yian, amu mbo ésaé wôé a nji kômbô beta ve mvean ô ne ngumba, nge étyiʼa e be bezambe befe, foʼo ve be Nti.  
Ve Nti a jaméʼé mbo ésaé wôé e jame di: Eyoñe masa wom a nyiin e nda zambe Rimôn na a ke kañ, a a yeʼebe ma wo, ma fe me wôʼô kañ e nda zambe Rimôn: ajô te Nti a jaméʼé mbo ésaé wôé, éyoñ ma ye kañ e nda zambe Rimôn été. 
Elizé a nga jô nye na: Kele mvoʼé . Ane a nga kandane nye a wulu ôbe nté.
Ane Géhazi, ésoé mbo ésaé Elizé, môta Zambe, a nga jô émien na: masa wom a te done Naman e mone Sirieñ nyô, éyoñ a te bene nyoñe biôm a te soo bie e mo mé; ane Nti a vee! Ma zu tôñe nye mbile mvus, a nyoñe jôm éziñ. 
Ane Géhazi a nga tôñe Naman. Eyoñe Naman a yeneya ane a zu nye mbile mvus, a nga jiʼa sis e vagoñe wé si na a ke tôbane nye, a jô na: Ye mam mese me ne mvoʼé ? 
Nye na: Mam mese me ne mvoʼé . Masa a lôme ma me kate wo na: Tame yen bendômane bebaé ya nsamba bekulu mejô be ndôme suane be ma éyoñ ébiene ji be soʼo minkôle yʼEfrayim; nde ma yeʼelane wo na ô ve talañe argent wua a mengômesane mebaé môt a ne tyendé asu dap. 
Naman a nga jô na: Kañeseʼe nyoñe betalañe bebaé. A nga yemete, nye ve futi betalañe be argent bebaé e minkuta mibaé été ve kalane mie bebaé ya bendômane bé, ô laté a mengômesane mebaé môt a ne tyendé, nde be nga ke ve bie Géhazi. 
Eyoñ be kuiya nkô, Géhazi a nga nyoñe bie e mo map, a tuʼa bôé bie e nda été a suu bôte bete be bulan. 
Eyoñe te émien a nga zu a tebe ôsu be masa wé. Elizé a nga jô nye na: A Géhazi wo so vé? 
Nye na: Mbo ésaé wôé a nji ke li nge li. Ve Elizé a nga jô nye na: Ye wo buni na me nji yene jame te e nsisime wom été éyoñe môt ate a te kôlô e vagoñe wé a zu tôbane wo? Ye éyoñe ya nyoñe argent, mengômesan, beôlivié, mefube mindiʼi mi woon, mintômba, bikela, benyak, bebo bisaé befam a binga nje ji? 
E zame Naman ja ye kabetane wo a mvoñe bôte jôé nnôm éto. Ane Géhazi a nga kôlô vôm Elizé a nga too, zame nyôl éfumulu ane sut.
Nsamba bekulu mejô ô nga jô Elizé na: Tame yen, e vôme bia be wo bi too ô ne bia ôbametan. 
Zaʼa ñhe bi ke a kui Yordan, môt ase ya be bia a ye nyoñ élé jia, éyoñe te bia ye lôñe biabebiene nda ya tabe. 
A nga yalane na: Kelan! Wua ya be be a nga jô na: Kañeseʼe ñhe zu mia be bebo bisaé bôé. 
A nga yalane na: Ma ye ke. Ane ba be be be nga ke. 
Eyoñe be kuiya Yordan, be nga tyiʼi bilé. A nga bo na môte wua ya be be a bakéʼé élé, nde nsoé ôvôn ô nga ku nye mendim. Ane a nga bete tyiñe yôbe na: Ô ne éza ôvôn, a tate wom! 
Nde môta Zambe a nga jô na: Wo te ku vé? Ane a nga liti nye vôm ô nga ku. Eyoñe te Elizé a nga tyiʼi éfus élé a wua je e vôm ate émien, a bo na étyé ôvôn é yeñ e mendime yôp. 
Eyoñe te a nga jô na tokéʼé je! Nde môte mbok a nga same wo a toʼé je.
Njô bôte ya Siri a nga wosane Israél; ane a nga laane bebo bisaé bé a jô be na: Minkane miam mia ye bo vôme si vôme ka. 
Ve môta Zambe a nga lôme bôt be kate njô bôte ya Israél na: Tabeʼe ntyele ya lôt e vôm ate amu Besirieñ ba siliki wé. 
Ane njô bôte ya Israél a nga lôme bôt e vôme môta Zambe a nga liti nye be ke tebe valé a fombô. Jame te e nji ke boban ve éyoñe jia nge bibaé. 
Ane nleme njô bôte ya Siri ô nga dañe wôʼô jame te abé . Nde a nga loone bebo bisaé bé a jô be na: Ye mi nji kômbô liti ma môte ya be bia a ne e ngame njô bôte ya Israél? 
Wua ya bebo bisaé bé a nga yalane na: Tekeʼe môt! A njô bôte tate wom. Ve da na, nkulu mejô Elizé a ne Israél a kate njô bôte ya Israél mejô mese wo kobô étune nda jôé wo bômbô. 
Njô bôt a nga jô na kela fomban e vôm a né, éyoñe te ma ye lôme bôt be ke bi nye. Be nga zu kate nye na a ne e Dôtan. 
Ane njô bôt a nga lôme bikabela wé, bevagoñ a éwôlô nsamba; bese be nga kui a alu a bômane tison. 
E môt a nga too môta Zambe bebé a nga kune kôlô si a kui atan, ateme na nsamba bôt ô nga bômane tison a bikabela a bevagoñ. Ane ésoé mbo ésaé é nga jô môta Zambe na: A masa wom, bia ye bo aya? 
A nga yalane na: Te ko woñ, amu ba be ne ngame jangan be ne abui a dañe ba be nee ngame jap. 
Ane Elizé a nga yeʼelan, a jô na: A Nti, ma yeʼelane wo na, ô kui ésoé mbo ésaé te mis, je ve yen avale di: nkô, njalane bikabela a bevagoñ be nduan be bômaʼan Elizé.
Ane Besirieñ be nga ke be Elizé. Nde a nga yeʼelane Nti a jô na: Ma yeʼelane wo na ô tame bôme nsamba bôte wu a dim! Ane Nti a nga kute be ndim e mis, aval Elizé a nga sili. 
Elizé a nga jô be na: Zen é nji bo va, nalé fe na tison é nji bo va; tôñane ma a ma ye kee mia e be môt mia jeñ! Nde a nga kee be Samari. 
Eyoñ be nyiineya Samari, Elizé a nga jô na: A Nti kuʼi e bôte bana mis be yen! Ane Nti a nga kui mise map, nde be nga yene na be ne ézezañe tisone Samari. 
Eyoñe njô bôte ya Israél a nga yene be a nga jô Elizé na: A ésaa wom ye me wôé be? 
Elizé na: Woo ye ke wôé be, ye wo wôé e bôt be ntoo mimbôʼô miôé a nkpwaté mekône wôé a élaé jôé? Vaʼa be bidi a mendim be di a nyu. Eyoñe te ba ye suʼulane bulan e be masa wop. 
Ane njô bôte ya Israél a nga jô bôt be ve be abui bidi, nde be nga di, a nyu a, a nga suu be be ke, nde be nga ke be masa wop. Ataté éyoñe te minsamba Besirieñ mi nji fe beta ke ôsu a zu e si ya Israél.
Mam mete me maneya, Ben-Adad, njô bôte ya Siri a nga sulane nsamba mewosane wé a bete na a bômane Samari bita. 
Ajô te beta mfumbale zaé a nga kui Samari; ve ndilane tison ô nga tabe ayab a kui na, nlô éjakase wua, be nga kuane wô bifase bi argent mewôme muam, a mengabe menyine ya ésua mebi me zum, be nga kuane ngabe jia bifase bi argent bitan.
Njô bôte ya Israél a nga zu lôt e mfine tison, nde minga éziñ a nga yône be nye na: Nyiʼi ma a njô bôt tate wom! 
Njô bôt a nga yalane na: Nge Nti a nji nyii wo, ma ma ye nyii wo a jé? Ye a bidi ya afup nge bi ya vôm ba miate bibuma? 
Njô bôt a nga beta jô na: Jé? A nga yalane na: Minga nyô a te jô ma na: Vaʼa ma monafame wôé! Bia ye di nye den, a akiti, bia ye di monafame wôé. 
Bi maneya yam a di monafame wom. E môse wo tôñe valé, ma te jô nye na: Vaʼa monafame wôé, bia ye di nye. Ve a soléya monafame wé. 
Eyoñe njô bôt a nga wôʼô nkobô minga nyô, a nga nyabe mengômesane mé. A nga lôt e mfine ya tison a bôte be nga yene nye a beʼe nkuta e biyé si. 
Njô bôt a mbe a jôʼô na: Zambe a boʼo ma e jame di a beta fe beté e jame dili nge Elizé e mona Safat a beta liʼi be nye den!
Elizé a nga too e nda jé, a bemvendé be nga too nye fefe. Njô bôt a nga lôme môte ya bôt ba bômane nye. Ve nlôman ô ngenan te kui, nde Elizé a jô bemvendé na: Mi lôô, e mona ñwôé bôte nyô, a lômeya môt éziñ a tyiʼi ma nlô? Tabaʼane ntyel; éyoñe nlôman wo ye so, dibane mbé a sôʼôlô nye a mbé . Ye ékinda mebo me masa wé é nji bo nye mvus? 
A ngenan a kobôʼô be, nde nlôman ô nga zu be nye a jô na: Nge bidime bi bia so be Nti, jé ma beta yange be Nti é too mvaé?
Ane Elizé a nga jô na: Vôʼôlaʼan ajô Nti! Avale di nde Nti a jô na: A akiti, aval awolo di, mia ye kuse lita avute zamgbwa tañe sikel jia a lita orge awôm a ényin sikel jia e mbé Samari. 
Evete bezimbi, njô bôt a nga yeʼe je wo, é nga jô môta Zambe na: Toʼo na, Nti a dii bevundi ya yôp, ye jame te da ye boban ane wo jô? Elizé na: Yaa! Wo ye yene de a mise môé, ve wo ye bo te jôm.
Minzezame minyin mi nga too anyiine tison. Nde be nga jôan e zañe jabe na: Amu jé bia tabe va a yange awu? 
Nge bia jô na: E nyiʼane tison été, mbôlô zaé é kômeya éto été, bia ye wu. Nge bia tabe va, bia ye wu avale da. Nkôlaʼane si bi ke minkane Besirieñ, nge ba ye jôʼé bia na bi nyiñ, bia ye nyiñ; nge ba wôé bia bia ye wu. 
Be nga kôlô si éyoñe nlô jôp wo ke alumbu a ke minkane Besirieñ a wulu e minkane miabe mise. Ve môt éziñ a nji bo été. 
Nti a nga bo na, éduñe bevagoñ, ji bikabela a ji éwôlô nsamba é wôʼé e minkane Besirieñ. Eyoñe te Besirieñ bana be nga jô ba bevoʼo na: Njô bôte ya Israél a nyoñeya bejô bôte Behétieñ a ba ya Ejipte e ngame jé na, be zu wosane bia. 
Nde be nga kôlô si a tub éyoñe nlô jôp wo lumbu, be mane liʼi menda bindelé, bikabela, bijakas, be liʼi fe minkane nalé; be nga tube na be nyii ényiñe jap. 
Eyoñe minzezam mi maneya bômane minkane mise, be nga nyiin e nda éndelé éziñe si. Be nga di a nyu, wôna be nga kôlô valé, be bili argent, or a mengômesan be nga ke solé. Be nga bulan, a nyiin e nda éndelé fe si, be mane toʼé biôm bi mbe été a ke solé bie.
Be nga jô e zañe jabe na: Bi nji ke bo ane da yian. E môse wu ô ne môse mbamba foé. Nge bia bo te jô jam a yange éfufube tyé, bia ye bo te tub ayaa. Nkean a nyiin e tison a kate nda njô bôte foé. 
Ane be nga loone bebaʼale mimbé ya tison a kate be foé na: Bia te nyiin e minkane Besirieñ ve môt a nji bo été, teke tyiñe môt, foʼo ve bikabela a bijakas bi tii, a menda bindelé me too bifut. 
Nde bebaʼale mimbé be nga lôme tyiñ e tison été, a kate foé e nda njô bôt. 
Ane njô bôt a nga kôlô si a alu; a nga jô bebobisaé bé na: Ma zu kate mia mbia jam Besirieñ be maneya kômesane bia: ba yeme na bia wôʼô zaé, nde ba te ke minkan atan a sobô fé, be jôʼô na: E bôt bi maneya dilane bita, ba ye kui e tison atan, bia ye bi be bevevee, a bia ye nyiin e tisone jap. 
Ane wua ya bebo bisaé bé a nga nyoñe nkobô a jô na: Be tame nyoñe bikabela bitan bi liʼiya e tison: da ye boban mfaʼa wob, ane mfaʼa ézuʼu bôte ya Israél é liʼiya tison, avalʼane jama bôte ya Israél a lumbu mfaʼa ya njañ. Nlômane bie a bia ye yen! 
Nde be nga nyoñe bevagoñ bebaé a bikabela biab a njô bôt a nga lôme be e bibôʼa mebo nsamba mewosane Besirieñ a jôʼô na: Kela fomban! 
Nde be nga tôñ bibôʼa mebo biap a kui Yordan, a yene na zen ése é mbe é bili mengômesan a biôme Besirieñ be nga wua fé éyoñe be nga tub atemetem. Ane minlôman mi nga bulane zu kate njô bôte foé. 
Eyoñe te bôt be nga kui atan a ke sa minkane Besirieñ; be nga kuse lita avute zamgbwa sikel jia, a lita fôn awôm a ényin sikel jia, avale Nti a nga kobô.
Njô bôt a nga kee évete mewosan a nga yeʼe wo na, a baʼale mbé ya tison, ve bôt be nga tibi nye a mebo, a late nye e mbé , nde a nga wu, avale môta Zambe a nga jô. A nga jô de éyoñe njô bôt a nga ke be nye. 
Eyoñe môta Zambe a nga kobô njô bôte na: Lita fôn awôm a ényin ja ye kuane sikel jia a lita avute zamgbwa ja ye kuane sikel jia, a akiti, e mbé ya Samari. 
Evete mewosan é nga nyoñe nkobô a jô môta Zambe na: Toʼo Nti a dii bevundi e yôp, ye nkobô te wo ye tôéban? A Elizé a nga yalane na: Yaa! Wo ye yene de a mise môé womien, ve wo ye bo te di jôm. 
Avale te nde e nga kui be nye: bôt be nga tibi évete mewosan a late nye e mbé , ane a nga wu.
Elizé a nga kobô e minga a nga wômôlô mon a jô nye na: Kôlôʼô si, kelek, womien a nda bôte jôé, kele tabe e vôm ô ne nguleya tabe; amu Nti a zu kuli mfumbale zaé: a zu kui e si tañe mimbu zamgbwa. 
Nde minga a nga kôlô si a bo avale môta Zambe a nga jô. Ane a nga ke, nalé fe e nda bôte jé. A nga tabe e si Befilisteñ mimbu zamgbwa. 
Eyoñe mimbu zamgbwa mi lôteya, minga a nga so sii Befilisteñ. A nga ke yeʼelane njô bôt ajô ya si jé a afube dé. 
Njô bôt a mbe a laʼane minlañ baa Géhazi, ésoé mbo ésaé môta Zambe, a jôʼô na: Kañeteʼe ñhe ma, e beta be mam bese Elizé a boya. 
Nté a mbe a kañeteʼe njô bôt avale Elizé a nga wômôlô mbim, nde e minga Elizé a nga wômôlô monafam a nga zu sili njô bôte mvolan ajô ya nda jé a afube dé. Ane Géhazi a nga jô na: A njô bôt, masa wom, tame yene minga a e monafame wé Elizé a nga wômôlô. 
Ane njô bôt a nga sili minga minsili, nde a nga kate nye mam mese. Njô bôt a nga ve nye ngum évet, a a nga jô évete te na: Boʼo na, be bulane minga nyô jôm ése é ne énjé, a minsenge mise ya afup, ataté e môs a nga kôlô si jangan a kui éyoñe ji.
Ane Elizé a nga ke e Damas. Ben-Adad, njô bôte ya Siri a konôk, nde ba kate nye foé na: Môta Zambe a suaneya va. 
Ane njô bôt a nga jô Azaél na: Nyoñe mvean a ke tôbane môta Zambe; wo ye sili nkômbane Nti be nye ô jôʼô na: Ye ma ye nyiñ ôkone wu? 
Nde Azaél a nga tôban Elizé, a bili mvean, a jôm ése é ne mvaé e Damas, abime bekamel mewôm menyin be ne beʼe. Eyoñ a nga kui, nde a nga tebe ôsu vié a jô nye na: Mone wôé Ben-Adad, njô bôte ya Siri a lôme ma be wo me sili wo na: Ye ma ye foʼo nyiñ ôkone wu? 
Elizé a nga yalane nye na: Kelek a jô nye na: Yaa, wo ye nyiñ! Ve Nti a te liti ma na, a ye foʼo wu. 
Ane môta Zambe a nga tebe a tuʼa fombô, nde a nga taté na a yôn. 
Azaél a nga jô na: Amu jé tate wom a yôn? Elizé na: Amu ma yem abé wo ye bo bone bʼIsraél: wo ye futi nduan e bitisone biap bi ne nlôñan alem, wo ye wôé bendômane be bôte bap a nkpwaté mekôn, wo ye koʼotô bendaé bap a sale mebume ya binga bap be ne mebum. 
Ane Azaél a nga jô na: Mbo ésaé wôé a ne jé, mvu éte, ane a ne nguleya bo abime beta jame te? Elizé na: Nti a te liti ma na, wo ye bo njô bôte ya Siri. 
Nde Azaél a nga kandan Elizé a bulane be masa wé a nye ki ve sili nye na: Elizé a te jô wo aya? Nye na: A te jô ma na: Wo ye nyiñ! 
Tyé kpwaa, Azaél a nga nyoñe mfinga, ve dube wô mendim a buti wô njô bôt asu, nde njô bôt a nga wu, a Azaél a nga jôô éjiane jé.
Mbu awôm a tane Yôram, e mon Akab, njô bôte ya Israél Yôzafat a too njô bôte ya Yuda, ñwô Yôram, e mone Yôzafat a nga jôô ane njô bôt e Yuda. 
A nga bili mimbu mewôm mela a mibaé, éyoñ a nga tebe njô bôt, a a nga jôô mimbu muam e Yérusalém. 
A nga wulu e zene bejô bôte ya Israél, avale nda Akab é nga bo, amu ngal a mbe ngon Akab, a a nga bo mam me ne abé e mise me Nti. 
Ve Nti a nji kômbô jiane Yuda, amu David mbo ésaé wé nye Nti émien a nga jô na: A ye telé nye mvoñ bejôô éyoñ ése, émien a bone bé.
Melu mé, Edom a nga bene njôane Yuda a telé émiene njô bôt. 
Ane Yôram a nga ke e Sayir a bevagoñ bé bese. A nga kôlô si a alu a bôé Bédomite be nga bômane nye a bivete bevagoñ, ve bôt be nga mate a ke sobô menda bindelé mabe si. 
Mbenan Edom a nge bene njôane Yuda ô nga tabe a kui môse wu. Libna fe a nga bene njôane melu mete.
Mimboone mivok Yôram a nga bo, e jam ése a nga bo, ye me nji bo ntilan e kalate minkañete bejô bôte ya Yuda. 
Ane Yôram ba bʼésaa be nga bômbô vôme wua: a nga jambe e tisone David ba bʼésaa. Akazia, e mone wé, a nga jôô éjiane jé.
Mbu awôm a baa Yôram e mone Akab, njô bôte ya Israél a nga jôô, ñwô Akazia, e mone Yôram, a nga tebe njô bôte ya Yuda. 
Akazia a nga bili mimbu mewôm mebaé a mibaé éyoñ a nga tebe njôô, a a nga jôô mbu wua e Yérusalém, nyia a mbe jôé na Atali, ngone Omri, njô bôte ya Israél. 
A nga wulu e zene nda Akazi a a nga bo mam me nʼabé e mise me Nti ane nda Akab, amu a nga bili élat a nda Akab a zene ya aluk. 
Ba Yôram, e mone Akab, be nga ke wosane Azaél, njô bôte ya Siri, e Ramôt ya Galad, nde Besirieñ be nga balé Yôram aveñ. 
Ane Yôram a nga bulan a ke saéban e Yizrél, a nga ke saéban meveñ Besirieñ be nga balé nye e Rama, éyoñ a nga wosane Azaél, njô bôte ya Siri, Akazia, e mona Yôram, njô bôte ya Yuda, a nga siliki a ke yene Yôram mone Akab, e Yizrél, amu ôkone wé ô mbe abé .
Ane Elizé a nga loone nkulu mejô wua ya nsamba bekulu mejô, a jô nye na: Tiñetiʼi ases angeteñ, nyoñe ndeʼe mbone nyô e wo wôé, a kelek e Ramôt ya Galad. 
E wé, wo ye ke yene Yéhu, e mone Yôzafat, e mone Nimsi. Wo ye ke vaa nye e bobenyañ été, a zuu nye étune nda ja dañ asoé. 
Wo ye nyoñe ndeʼe mbon, a sôé nye wô nlô, a wo ye jô na: Avale di nde Nti a jô na: Ma woʼo wo mbone na, ô bo njô bôte ya Israél! Eyoñe te wo ye dii mbé a tub, te beta yange. 
Ane ésoé ndôman, ésoé nkulu mejô, é nga ke e Ramôt ya Galad. 
Eyoñ a nga suan, a koé na bivete mewosan bi too ékôan. A nga jô na: A évet, me bili jame ya jô wo. Yéhu na: Asu za ya be bia bese? Nye na: Asu dôé a évet. 
Ane Yéhu a nga kôlô si na a nyiine nda été: ane ndômane môt é nga sôé mbon e nlô wé a jôʼô na: Avale di nde Nti, Zambe ya Israél a jô na: Ma woʼo wo mbon ane njô bôte ya Israél, e bôte be Nti.
Wo ye bibi nda Akab, masa wôé, a ma ye kune metyi bebo bisaé bam, bekulu mejô, a metyi bebo bisaé be Nti bese e nyôle Yézabél. 
Nda Akab ése ja ye wu; ma ye vaa, jaʼana nyô ya ba bese be ne ba bʼAkab a dañe tyôtyoé, nyô a tii a nyô a ne fili Israél été. 
Ma ye bo nda Akab é funane nda Yérôbôam e mone Nébat, é funaʼane fe nda Baésa, e mone Ahiya.
Mfaʼa Yézabél, bemvu ba ye di nye afube ya Yizrél, môt teke nguleya jame nye. Ane a nga dii mbé a tup.
Ane Yéhu a nga kui atan a ke koone bebo bisaé be masa wé. Be nga jô nye na: Ye mam mese me ne mvoʼé ? Amu jé nsoʼo étyi ate a te zu be wo? A nga yalane be na: Miabebien mia yeme môt ate a nkobô wé. 
Ve be nga yalane na: Minsos! Kañeteʼe ñhe bia! Nye na: Avale di a di, nde a te kobô ma na: Avale di nde Nti a kobô na: Ma woʼo wo mbon ane njô bôte ya Israél. 
Nde be nga bo avôle ya nyoñ, môt ase, e ngômesane jé, be nga bôé me mebo me Yéhu si. Be nga loñe toñ a jô na: Yéhu a ntoo njô bôt! 
Avale di nde Yéhu, mone Yôzafat, mone Nimsi a nga wôlé Yôram éto. Ve Yôram a Israél ase be mbe be baʼaleʼe Ramôt ya Galad be wosaʼane Azaél njô bôte ya Siri. 
Ve njô bôte Yôram a nga bulane ke saéban e Yizrél; a nga ke saéban meveñe Besirieñ be nga balé nye, éyoñ a nga wosane Azaél njô bôte ya Siri. Yéhu a nga jô na: Nge e ne nkômbane wônan, môt a ye ke tube na a ke kate foé e Yizrél. 
Eyoñe te a nga bet e vagoñe wé a ke Yizrél, amu Yôram a nga bôô énoñ ôkone wé, a Akazia, njô bôte ya Yuda a nga ke yene Yôram.
Mmombô a nga too ôzomezome nda yôp, a nga yene beta nsamba bôt ba be Yéhu be zaʼak, nde a nga jô na: Me lô beta nsamba bôt. Yôram na: Nyoñe mbebe ékabela, ô lôme nye a ke tôbane be. A ye sili be na: Ye mvoʼé é ne? 
Ane mbebe ékabela a nga ke tôbane. Yéhu a sili na: Ye mvoʼé é ne? Yéhu na: Mvoʼé ja volô wo jé? Kôñelaʼan a tebe e mvuse jam. Nde mmombô a nga kate foé jé na: Mbeʼe mbañete a te ke kui be be, ve a nji bulan. 
Yôram a nga lôme mbebe ékabela baa, nye fe a nga kui be be a jô na: Avale di nde njô bôt a kobô na: Ye mvoʼé é ne? Yéhu na: Mvoʼé é ne wo mfi jé? Kôñelaʼan a tebe e mvuse jam. 
Mmombô a nga beta kate foé jé na: A te ke kui be be ve a nji bulan, a ndutan wo funane wu Yéhu, e mone Nimsi, amu a dutu vagoñ akut.
Eyoñe te Yôram a nga jô na: Kômesaʼan! Eyoñe te be nga kôme nye vagoñe wé. Ane Yôram njô bôte ya Israél a Akazia njô bôte ya Yuda be nga kui, môt ase e vagoñe wé na be ke tôbane Yéhu, nde be nga koone nye afube Nabot ya Yizrél. 
Eyoñe Yôram a nga yene Yéhu, a nga sili na: Ye mvoʼé é ne a Yéhu? Yéhu na: Jia mvoʼé aa! Nté ôse ébamba nyua Yézabél é ngenan a jama mimboone mié ya ngbwe! 
Ane Yôram a nga nyiʼi tyiñ a tup; a nga jô Akazia na: Njoñ ô kuiya, a Akazia! 
Ve Yéhu a nga bi élaé jé a lume Yôram e zañe bituu: ane akoñ e nga ke tulane nlem , a Yôram a nga suʼulan e vagoñe wé été. 
Ane Yéhu a nga jô Bidkar, mbaʼale ébene wé na: Nyoñe nye a wua nye afube Nabot ya Yizrél; amu, simesaʼan éyoñe bia wo bi mbe nsamba, ékabela yôp e mvuse Akab ésaa wé, Nti a nga kobô nye mbia mejô mana na: 
me nga yene metyi me Nabot a angôʼé, a metyi me bone bé, nalé Nti a jô, ma ye bulane wo avale da, afube dina ébien été, nale Nti a jô! Ajô te éyoñe ji nyoñe nye a wua nye afub été avale Nti a nga kobô.
Eyoñ Akazia, njô bôte ya Yuda a yeneya jame te, a nga tup e zene ya Bét-Agañ. Yéhu a nga tôñe nye a jô na: Wôane fe nye e vagoñe yôp! Jame te e nga boban abete ya Gur, bebé e Yiblim. A nga tub e Megidô vôm a nga wu. 
Ane bebobisaé bé be nga beʼe nye e vagoñ, a kee nye e Yérusalém a jame nye e soñe jé ba bʼésaa, e tisone David. 
Akazia a nga bo njô bôte ya Yuda mbu awôm a wua Yôram, e mone Akab, a nga jôô Israél.
Ane Yéhu a nga nyiin e Yizrél. Eyoñe Yézabél a wôʼôya jame te, a nga dube mis a kôme nlô, a fombô e vundi yôp. 
Yéhu a zaʼa kui mbé , nde Yézabél a nga jô na: Ye mvoʼé é ne, a mfefé Zimri, nyô a nga wôé masa wé? 
A nga bete asu mfaʼa ya vundi a jô na: Bia za bi ne va? Za? Miaʼa mibaé nge mila mi nga fombô nye mi too mfaʼa ya yôp. 
Ane a nga jô na: Wuʼane nye si! Nde be nga sôʼôlô nye si, a metyi mé me nga mialane mimfin a e bikabela. Yéhu a nga tibi nye a mebo, 
éyoñe te a nga nyiine nda été a di a nyu; a a nga jô na: Boʼone jam éziñ mfaʼa minga biyoʼé ate, amu a ne ngone njô bôt. 
Ane be nga ke jame nye soñ; ve be nga koone jôm é liʼiya nye ve nlô, mekule mebo a mekule me mo. 
Nde be nga bulane ke kate Yéhu jame te; a nga jô na: Nkobô Nti a nga kobô anyu be mbo ésaé wé Elie, mone Tisbite le na: Bemvu ba ye di minsône mi Yézabél afube Yizrél été. 
Mbime Yézabél wo ye bo akun e fé été e afube ya Yizrél, nalé ba ye bo te nguleya beta jô na: Yézabél le.
Bone bʼAkab mewôme zamgbwa be mbe Samari, Yéhu a nga tili bekalate a lôme be Samari e be bivete ya Yizrél, e be bemvendé a e be benyoñe toya be too bone bʼAkab. Ntilan ô mbe ô jôʼô na: 
Eyoñe ji, nné ane kalate nyô a ye kui be mia, amu mia be bone be masa wônan mi né, amu fe mi bili bevagoñ a bikabela, tison é ne mbôman a ôlem, a mi bili fe menga, 
mia ye yen mbé ya bone be masa wônan, a dañe mbamba môt a yeme fe ésaé, mia ye tooé nye éto njôan ésaa wé; wôna a ntoo ve wosan asu nda masa wônan! 
Nde be nga dañe ko woñ a jô na: Tame yene bejô bôte bebaé be nji bo nguleya dañ ôsu vié, biabebien bi ne nguleya dañ aya? 
Nde mbaʼale akume ya nda njô bôt a ngovina ya tison, bemvendé a benyoñe toya be nga lôme Yéhu tyiñe na: Bi ne bebo bisaé bôé a bia ye bo jam ese wo ye jô na bi bo; bi nji ke telé môt éziñe njô bôt, boʼok e jam wo ye yene mvaé e mise môé.
Yéhu a nga tili be kalate baa na: Nge mi ne asu dam a nge mia wôʼô ma, nyoñane minlô mi bôte bete, bone be masa wônan a zaʼane be ma a akiti aval awolo di, e Yizrél. Bone be njô bôt mewôme zamgbwale ki be mbe e be biwôlô bi bôte ya tison, mbe be nga yalane be. 
Eyoñe kalate a nga kui be be, be nga nyoñe bone be njô bôt a tyiʼi bôte bete mewôme zamgbwale tyiñ; wôna be nga futi minlô miab e minkoé a lôme mie Yéhu e Yizrél. 
Mbeʼe foé a nga zu kate nye na: Minlô mi bone be njô bôt mi maneya so. Nde ñhe Yéhu a nga jô na: Bôʼane mie mevise mebaé anyiine mbé a kui mametyé. 
Mametyé, a nga kui atan, nde a nga tebe bôt ôsu a jô na: Mi ne zôsôô ! Ma nyô, me nga koñe masa wom a me nga wôé nye; ve za a te wôé bana bese? 
A nto ñhe ve yemane na teke jame da ya nkobô abé Nti a nga kobô e nda Akab da ye liʼi te tôéban; Nti a tôé e jam a nga kobô anyu be mbo ésaé wé Elie.
Ane Yéhu a nga wôé ba bese be nga liʼi e nda Akab e Yizrél: biwôlô bi bôte bié bise, bemvôé bé, betuni bé wua teke fam.
Wôna a nga kôlô si a ke Samari. E zene zañ, e vôm ba loone na Bét-Ekéd bebaʼale mintômba, 
Yéhu a nga koone bobenyañe be Akazia, njô bôte ya Yuda a sili be na: Mi ne beza? Be na: Bi ne bobenyañ be Akazia, njô bôte ya Yuda, bia ke batane bone be njô bôt a bone be nga njô bôt. 
Nye na: Biane be bevevee. Be nga bi be bevevee, ve tyiʼi be a wua be ébé mendime ya Bét-Ekéd. Bôte bete be mbe mewôm menyin a bebaé a Yéhu a nji jôʼé toʼo ve môte wua na a tup.
Eyoñ a kôlôya valé, a nga koone Yônadab, e mone Rékab a zaʼa nye ôsu. A nga batane nye a jô nye na: Ye nleme wôé ô ne te meduʼan ane éñwom ô né e mfaʼa wôé? Yônadab a nga yalane na: Ô ne nalé. Yéhu a nga beta jô na: Nge nleme wôé ô ne nalé, keʼe me wo wôé. Yônadab a nga kee nye wo. Eyoñe te Yéhu a nga daa nye fefele jé e vagoñ été. 
A nga jô nye na: Zaʼa be ma a yen abim ayôñe me bili asu Nti. Nde a nga kee nye e vagoñe wé été. 
Eyoñ a kuiya Samari, a nga sondô mane wôé mebukaʼa ya ba be mbe bôte be Akab e Samari, a nga jiane be ne meñ avale Nti a nga kobô Elie.
Eyoñe te Yéhu a nga sulane bôte bese a jô be na: Akab a nga bo baal bisaé ôyôm abim, Yéhu a ye saane nye abui. 
Eyoñe ji bañetaʼane ma bekulu mejô be baal bese, ba bese ba saane nye, a betuni bé bese, wua te jemban, amu ma zu ve baal mimvean mi nʼanen; môt ase a ye jemban a ye bo te nyiñ. Yéhu a nga bo nalé a atyeñ ése na a mane jiane bôt ba saane baal . 
Yéhu na: Telaʼan ngum ésulan asu baal . Ane be nga mialane foé yʼété. 
Ane Yéhu a nga lôme bekatefoé Israél ase; a bôte bese ba saane baal be nga mane so, teke wua a nga liʼi te so. Ane be nga nyiin e nda baal, a nda baal é nga jaé ataté akuʼu di a kui di avok. 
A nga jô nyô a mbe a baʼaleʼe biyé na: Kuliʼi mengômesan atan asu bôte bese ba bo baal bisaé. Nde a nga kuli mengômesan atan. 
Eyoñe te Yéhu ba Yônadab, e mone Rékab, be nga zu e nda baal a jô bôte bese ba bo baal bisaé na: Jeñan a fombô, nalé bebo bisaé be Nti ba ye bo te yené va, ve bebo bisaé be baal étam. 
Wôna be nga nyiine na be ve bityiʼa a mimvean mi ne ngumba. Yéhu a nga telé bôte mewôme muam atan a jô be na: Nge wua ya bôt ma ve e mo menan a tup, ma ye sili ényiñ éjian ényiñ. 
Eyoñe mveane mimvean ô ne ngumba ô maneya, Yéhu a nga jô bemate bikabela a bebeʼe bibene na: Nyiʼan a wôé be, môte wua a boʼo te kui atan. Ane be nga wôé be a meyo me nkpwaté mekôn. Bemate bikabela a bebeʼe biben be nga wua be valé, ane be nga ke a kui e tison é nga bili nda baal. 
Be nga kuli mimbaane mekôn atane ya nda baal, a wua me e nduan. 
Be nga sôʼôlô akôn e ne éveʼela baal si, be sôʼôlô fe nda baal si, a bo je nda éduk, nje é ne a kui e môse wu.
Yéhu a nga tyame baal ézezañe Israél. 
Ve a nji saʼale abé Yérôbôam, e mone Nébat a nga tindi Israél na a bo, nalé ane na bone benyaʼa be or be mbe e Bétél a e Dañ.
Ane Nti a nga jô Yéhu na: Amu ô nga bo jam e mbe zôsôô e mise mam, a bo bôte ya nda Akab e jam e nga yian, avalʼane nkômbane wom ô né, ajô te bone bôé akekui miaé nyini, ba ye tabe éto njôane ya Israél. 
Vʼakôsa bo nalé, Yéhu a nji tabe ntyele ya wulu a nleme wé ôse avalʼane metiñe me Nti, Zambe ya Israél me né, a nji ke saʼale abé Yérôbôam a nga tindi bone be Israél na be bo.
Melu mete Nti a nga taté na, a fese si ya Israél, Azaél a nga bôé be nnéa si ase ya Israél. 
Ataté Yordan, mfaʼa jôb da tôô, a nga bôé si ése ya Galad, Begadite, Berubenite a Bemanasit, ataté Aroér a ne e mesôʼô ya Arnon, a kui Galad a e Basañ.
Mimboon mivoʼo Yéhu a nga bo, mam mese a nga bo a éwôlô jé ése, ye mam mete me nji bo ntilan e kalate minkañete bejô bôte ya Israél. 
Ane Yéhu baa bʼésaa be nga bômbô vôme wua, be nga jame nye e Samari. Mone wé, Yôakaz, a nga jôô éjiane jé. 
Yéhu a nga jôô Israél e Samari mimbu mewôm mebaé a muam.
Atali, nyia Akazia a nga yene na mon a wuya. Ane a nga kôlô si a mane wôé mvoñe bôte njô bôt ése. 
Ve Yehôséba, ngone njô bôte Yôram, kale Akazia, a nga nyoñe Yôaz e mone Akazia a vaa nye asoé e zañe bone be njô bôt be mbe na ba zu wôé; a nga futi nye étune nda , e binoñ baa minga a baʼale nye. Nde be nga solé nye e mise me Atali a a nji ke wôéban. 
A nga tabe mimbu misaman e nda Nti ba Yehôséba. Melu mete Atali nye a mbe njô bôte ya si.
E mbu zamgbwale, Yehôyada a nga lôme bôt be ke nyoñe bivete mintete ya Bekarisieñ a bemate bikabela. A nga zuu be fefele jé e nda Nti. A nga bo élat a be, a bo be na be kane ngana e nda Nti a liti e mone njô bôt. 
Eyoñe te a nga ve mebendé ma na: Avale di nde mia ye bo: e ba ya be mia ba bo ésaé e môse Sabat, ngabe jia ya ngab éla ja yiane baʼale nda njô bôt, 
ngabe lale fok ja ye baʼale mbé ya Sur, a nyô ja suʼulan ja ye tebe mbé e mvuse bemate bikabela; 
Ngabe jenan ébaé fok, ba bese ba kôlô ésaé jap e môse sondô, ba ye baʼale nda Nti be tele fefele njô bôt. 
Mia ye bômane njô bôt mimfaʼa mise, môt ase mengale mo, a ba ye wôé môt ase a ye sembe e minnoñ ôsu; mia ye tebe fefele njô bôt éyoñ a kui atan a éyoñ a nyiin e nda été.
Ane bivete ya mintet bi nga bo mebendé mese ntuni Yehôyada a nga ve. Be nyoñe môt ase, e bôte bé, ba ba nyiin e nda Nti e môse Sabat a ba ba kui e môse Sabat. Be nga ke be ntuni Yehôyada. 
Ane ntuni a nga kalane be mekoñ a biben bi mbe asu njô bôte David a mbie bi mbe e nda Nti, a nga kalane bie e be bivete ya mintet. 
Bemate bikabela, môt ase mengale mo, be nga tele ataté mbo nnôm a kui mbo ngale ya nda , mfôm ataʼa metunaʼa a mfôme nda na be bômane njô bôt. 
Ane Yéhôyada a nga kuli mona njô bôt atan, a nga jalé nye ékat a mendem me njô bôt. Be nga telé nye njô bôt a woʼo nye mbon be kute mefas a jô na: Ényiñe njô bôt é boʼo ayap.
Atali a nga wôʼô tyiñe bemate bikabela a nyô bôt. Ane a nga zu e vôme bôt be mbe e nda Nti a fombô: 
a yene na njô bôt a tele ôsu e fusbôden, aval éyem é né; bivet a metoñ bi tele fefele njô bôt: bôte bese ya si be mbe mevaʼa été, be loñe metoñ. Atali a nga nyabe mengômesane mé a yôtane na: Njoñ! 
Ane Ntuni Yéhôyada a nga bendé bivete ya mintet a bejôô nsamba mewosane na: Kulaʼane nye e minnoñ atan a wôé môt ase a ye tôñe nye a nkpwaté mekôn. Amu Ntuni a nga jô na: Be boʼo te wôé nye e nda Nti! 
Nde be nga bi Atali, a éyoñ a nga kui nda njô bôt anyiine bikabela, a nga wôébane vôm ate.
Yehôyada a nga bo élat e zañe Nti, njô bôt a bôte na, be bo ayoñ e ne asu Nti; a nga bo fe élat e zañe njô bôt a ayoñ. 
Ane bôte bese ya si be nga ke e nda baal, be tyame je, be mane fe buʼu metaʼa metunaʼa mé teke liʼi jôm, nalé fe biveʼelaʼa bié, a wôé fe Matan, ntuni baal, e metaʼa metunaʼa ôsu. Ane ntuni Yehôyada a nga telé bôt be baʼale nda Nti, 
mvuse valé a nga nyoñe bivete ya mintet, Bekarieñ, bemate bikabela, a bôte bese ya si; be nga soo njô bôt e nda Nti, ane be nga lôt e mbé bemate bikabela a ke e nda njô bôt. Nde Yôaz a nga tabe éto bejô bôt. 
Bôte bese ya si be mbe mevaʼa été a tison é nga tabe évôvoé été. Ve be nga wôé Atali e nda njô bôt été a nkpwaté mekôn.
Yôaz a nga bili mimbu zamgbwa éyoñ a nga tebe njô bôt. 
Mbu zamgbwale Yéhu, ñwô Yôaz a nga tebe njô bôt, a nga jôô mimbu mewôm menyin e Yérusalém. Nyia a mbe jôé na Sibiya, ngone ya Birséba. 
Yôaz a nga bo mam me ne zôsôô e mise me Nti nté ôse a nga tôñ melebe me Ntuni Yehôyada. 
Ve bito ya bikôndôʼô yôp bi nji ke vas; bôt be nga ke ôsu a ve mimvean a beôlobinda e bito ya bikôndôʼô yôp. 
Ane Yôaz a nga jô betuni na: Moné ase a ne ntelan étyi ba zuu nye e nda Nti, nyô ba bo nye ésaé a too na: Moné môt ase a ve avalʼane ngule jé é né, nyô môt ase a ve nda Nti avalʼane ésôse jé é né, 
Betuni be nyoñe moné ate, môt ase e be bôt a yem, asu ya kôm mevôm me ne ndaman, e vôm ase ba ye koone me.
Ve e nga kui na mbu mewôm mebaé a lale njô bôte Yôaz, betuni be nji ke kôm mevôme ya nda me mbe ndaman. 
Eyoñe te Yôaz a loone Ntuni Yéhôyada a betuni bevok a jô be na: Amu jé mi nji ke kôm mevôme ya nda me ne ndaman? Eyoñe ji mia ye bo te beta nyoñe moné e be bôt mia yem, ve mia ye ve nye asu nkômane nda . 
Eyoñe te ntuni be nga kañese na ba ye bo te beta nyoñe bôte moné, nge kôme mevôme ya nda me ne ndaman. 
Ane Ntuni Yehôyada a nga nyoñ éwolo, ve tub abé ébutaʼa, a telé éwolo e fefel ataʼa metunaʼa e mbo nnôm, e zen é ne anyiine ya nda Nti. Betuni ba baʼale mbé , be mbe be futiʼi e moné ase ba zuu nye nda Nti éwolo été. 
Eyoñ ba yene na moné a ntoo abui éwolo été, Ntili bekalate Njô bôt a Ntuni nnen be nga bete na be futi moné a nga too nda Nti minkuta a lañe nye. 
E moné be maneya lañ, be nga kalane nye e mo me bôt be mbe ntelane ya wulu bisaé ya nda Nti. Be nga belane moné ate, asu ya yaʼane bebo mendil a bebete mimfin be nga bo be saék e nda Nti, 
asu bemaot a beba mekok , asu nkusane bilé a mekoʼo me ne mbaan, mbie bi nga yiane volô asu ya kôme mevôme ya nda Nti me ne ndaman, a asu ndimelane moné ôse ô nga yiane asu nkômane nda .  
Ve moné be nga zuu nye nda Nti a nji volô na be bo nye metoñ, nge jôm é ne argent, nge atyeñ, nge bilaé, nge metoñ, nge jôm é ne mboon a or nge argent asu nda Nti; 
Be nga ve bôte ba bo ésaé moné ate, be belane nye asu ya kôme nda Nti. 
Bôt ba nyoñe moné na be kalane nye bebo ésaé be nji ke lañe be sitoʼo, amu be nga bo ésaé zôsôô . 
Moné mimveane ya mmemane mekua a moné mimvean asu abé , be nji zuu nye e nda Nti; a mbe asu betuni.
Eyoñe te Azaél, njô bôte ya Siri, a nga bet a zu wosane Gat a nyoñe nye. Azaél a nga bili nkômbane ya bet a wosane Yérusalém. 
Yôaz, njô bôte ya Yuda a nga nyoñe biôm bise bi ne ntelan étyi, e bi Yôzafat a nga telé étyi, nalé fe Yôram a Akazia, bʼésaa bé, bejô bôte ya Yuda, e bi émien a nga telé étyi, or ase a nga too akume ya nda Nti a nda njô bôt a lôme bie bise Azaél, njô bôte ya Siri: ajô te Azaél a nga ke Yérusalém ôyap.
Mimboone mivoʼo Yôaz, jam ese a nga bo, mi ne ntilan e kalate minkañete bejô bôte ya Yuda. 
Bebo bisaé bé be nga bete nlô a bo nye njoñ; be nga wôé Yôaz e Bét-Milô, asiliki Sila. 
Mbu mewôm mebaé a lale Yoaz e mone Akazia, njô bôte ya Yuda a nga jôô, ñwô Yôakaz, e mone Yéhu, a nga tebe njô bôte ya Israél e Samari tañe mimbu awôm a zamgbwa. 
A nga bo mam me nʼabé e mise me Nti; a nga vu abé Yérôbôam, e mone Nébat, a nga tindi Israél na a bo; a nji ke saʼale de. 
Ane ayaa Nti e nga yôñ Israél nyô, nde a nga kalane nye éyoñ ése e mo me Azaél, njô bôte ya Siri, a e mone Bén-Adad, e mone Azaél, nté ôse bejô bôte bete be nga vee. 
Ane Yôakaz a nga yeʼelane Nti. Nti a nga wôʼô nye, amu a nga yen étibelaʼa Israél, ataté éyoñe njô bôte ya Siri a nga tibili nye, 
a Nti a nga ve Israél nkôté bôt. Ajô te bone bʼIsraél be nga tub e mo Besirieñ a tabe menda bindelé map ane melu mvus. 
Ve be nji ke saʼale abé ya nda Yérôbôam é nga tindi Israél na a bo; be nga ve bebien abé te, a tôñe zen éte, toʼo na akôn éveʼela akéra fe é nga liʼi é tele e Samari. 
Nti a nga liʼi Yôakaz, ane minsamba, foʼo ve bewulu bikabela mewôm metan, bevagoñ awôm a bôt ba wulu a mebo toyini awôm; amu njô bôte ya Siri a nga mane wôé be, a bo be na be funane mbuluk ba tibi a mebo.
Mimboone mivoʼo Yôakaz, jam ése a nga bo a éwôlô jé, mam mete me ne ntilan e kalate minkañete bejô bôte ya Israél. 
Yôakaz a nga bômbô baa bʼésaa, be nga jame nye e Samari. Mone wé Yôaz a nga jôô éjiane jé.
Mbu awôm a zamgbwale Yôas njô bôte ya Yuda a nga jôô, ñwô Yôa, e mone Yôakaz a nga tebe njô bôte ya Israél e Samari. A nga jôô mimbu awôm a misaman. 
A mbe a boʼok e mam me nʼabé e mise me Nti; a nji ke saʼale toʼo ve abé da ya ma Yérôbôam, e mone Nébat, a nga tindi Israél na a bo, a nga wulu e zen éte. 
Mimboon mivoʼo Yôas, mam mese a nga bo, éwôlô jé, bita baa Amasia, njô bôte ya Yuda be nga bo, mam mete me ne ntilan e kalate minkañete bejô bôte ya Israél. 
Yôas a nga bômbô baa bʼésaa. Yérôbôam baa a nga tabe éto njôane jé. Be nga jame Yôas e Samari baa be bejô bôte ya Israél.
Eyoñe Elizé a nga kon ôkon a nga wu wô, Yôas, njô bôte ya Israél, a nga ke be nye a yôn asu dé yôp a jôʼô na: Ésa wom! Esaa wom! Vagoñ ya Israél a nsamba bikabela wé! 
Elizé a nga jô nye na: Nyoñ élaé a mekoñ. Ane a nga nyoñ élaé a mekoñ. 
Eyoñe te Elizé a nga jô njô bôte ya Israél na: Limitiʼi élaé a wo wôé! Eyoñ a limitiya je a wo wé, Elizé a nga beté mo mé e mo me njô bôt a jô na: 
yoʼé vundi mfaʼa jôb da tôô! Ane a nga yooé nye. Elizé na: Wuʼa! Nde a nga wua. Elizé na: Akoñe ya nyiane wo so be Nti nde le, akoñe ya nyiane wo wosane Besirieñ; wo ye bôé Besirieñ Afék akekui wo ye jiane be. 
Elizé a nga beta jô njô bôte ya Israél na: Lumuk e si! Nde a nga lum biyoñ bilaa a tebe. 
Ane môta Zambe a nga yaa nye a jô na: Wo te yiane lum biyoñ bitan nge bisaman; éyoñe te ô nga tyaʼa Besirieñ akekui wo mane jiane be; éyoñe ji wo ye tyaʼa be ve biyoñe bilaa.
Ane Elizé a nga wu, nde be nga jame nye soñ. Mbu ô nga tôñe valé, nde minsamba Bemôabite mi nga nyiine si. 
A nga bo na be jame môt, ateme na nsamba wua yʼété ve kuu. Nde be nga wua môt e soñe Elizé; ane môt a nga nnambe bivese bi Elizé, ndʼa nga wômô a beta tebe tetele a mebo mé.
Azaél, njô bôte ya Siri a nga tibili bone bʼIsraél nté ôse Yôakaz a nga vee. 
Ve Nti a nga mvamane be; a nga ko be éngôngo a a nga kôñelane e be be, amu élate jé a nga bo a Abraham, Izak a Yakob; a nji kômbô mane tyame be, nge bene be na be kôlô nye mis a kui éyoñe ji. 
Ane Azaél, njô bôte ya Siri a nga wu a e mone wé Bén-Adad a nga jôô éjiane jé. 
Yôas, e mone Yôakaz a nga beta nyoñe bitison e mo me Bén-Adad, e mone Azaél, bitisone Azaél a nga nyoñ e mo mʼésaa wé Yôakaz éyoñe bita bi nga boban. Yôaz a nga dañe be biyoñe bilaa a beta nyoñe bitisone ya Israél.
Mbu baa Yôas e mone Yôakaz, njô bôte ya Israél a nga jôô ñwô Amatsia e mone Yôaz a nga tebe njô bôte ya Yuda. 
A nga bili mimbu mewôm mebaé a mitan éyoñ a nga tebe njô bôt a a nga jôô tañe mimbu mewôm mebaé a ébu e Yérusalém. Nyia a mbe jôé na Yehôadan, ngone ya Yérusalém. 
A nga bo mam me ne mvaé e mise me Nti, ve sa ñhe ane David ésaa wé; a nga bo mam aval ébien ésaa Yôaz a nga bo. 
Ve bito yo bikôndôʼô yôp bi nji vas; bôt be nga ke ôsu a ve mimvean a beôlobinda e bito ya bikôndôʼô yôp.
Eyoñ éjôé é nga bo ngu e mo mé, a nga wôé bebo bisaé bé be nga wôé njô bôt ésaa wé. 
Ve a nji wôé bone be bôt be nga wôé ésaa, aval e ne ntilan e kalate metiñe Môze, e vôme Nti a bendé na: Ba ye bo te wôé bon étom bʼésaa; ve môt ase a ye wu étome ya abé dé.
A nga wôé Beédomite toyini awôm e mbiʼili nku; ézezañe bita, a nga nyoñe tisone Séla, a yôlé je jôé na Yôktél; jôé te e ne a zu kui môse wu. 
Ane Amatsia a nga lôme minlôman e be Yôas e mone Yôakaz, e mone Yéhu, njô bôte ya Israél, be kate nye na: Zaʼak, bia zu tômetan! 
Nde Yôas njô bôte ya Israél a nga lôme bôt be kate Amatsia njô bôte ya Yuda na: Nsinik ya Libañ ô nga lôme tyiñ e be Sédre ya Libañ na: Vaʼa mone wom ngo jôé a luʼu je! Ve betite ya afan be ne Libañ be nga lôt a mane tibi nsinik. 
E ne foʼo na ô nga dañe bʼEdomite, a e nleme wôé ô ne mevak amu nalé. Tame vak a duma dôé a tabeʼe e jale dôé. Amu jé wo kômbô wua womien e bita bia ye soo wo minjuk? 
Ve Amatsia a nji ke wôʼô nye. Ane Yôas, njô bôte ya Israél a nga bet; be nga tômetan, nye a Amatsia, e Bétsemék ya Yuda. 
Ane Israél a nga dañe Yuda, a môt ase a nga tup e nda éndelé jé. 
Yôas njô bôte ya Israél a nga bi Amatsia njô bôte ya Yuda, e mone Yôaz, e mone Akazia mbôk e Bétsemék. A nga zu Yérusalém a sale mfine ya Yérusalém; nsalane te ô mbe menyiʼi me mo mintete minyin, ataté mbé yʼEfrayim a kui mbé ya abuʼu nda . 
A nga nyoñe or, argent, a biôm bise bi nga too e nda Nti a akume ya nda njô bôt; a nga bi fe bôt, mvus éte a nga bulan e Samari.
Mimboone mivoʼo Yôas, mam mese a nga bo, éwôlô jé, bita ba Amatsia njô bôte ya Yuda be nga bo mam mete me ne ntilan e kalate minkañete bejô bôte ya Israél. 
Ane Yôas baa bʼésaa be nga bômbô vôme wua, a nga jambe e Samari baa be bejô bôte ya Israél. E mone wé Yérôbôam a nga jôô éjiane jé.
Amatsia, e mone Yôas, njô bôte ya Yuda, a nga nyiñ mimbu awôm a mitan e mvus awu Yôas e mone Yôakaz, njô bôte ya Israél. 
Mimboon mivoʼo Amatsia, a nga bo, mi ne ntilan e kalate minkañete bejô bôte ya Yuda. 
Be nga kômesane wôé nye e Yérusalém, ane a nga tup e Lakis; ve be nga tôñe nye e Lakis wé, a vôm ate nye be nga wôé nye. 
Be nga beʼe nye e bikabela yôp a be nga jame nye e Yérusalém baa bʼésaa e tisone David. 
Nde bôte bese ya Yuda be nga nyoñ Azaria a too mimbu awôm a misaman, a telé nye njô bôt éjian ésaa wé Amatsia. 
Nye a nga lôñ Elat a bulane nye éjôé Yuda si a koé na njô bôt a wuya.
Mbu awôm a tane Amatsia e mone Yôaz, njô bôte ya Yuda a nga jôô, ñwô Yérôbôam, e mone Yôas, a nga tebe njô bôte ya Israél e Samari. A nga jôô nté mimbu mewôm menyin a wua. 
A nga bo mam me ne abé e mise me Nti, a nji ke saʼale abé éziñe ya ma Yérôbôam, e mone Nébat, a nga tindi Israél na a bo. 
A nga beta kôme minné mi si ya Israél, ataté anyiine Amat a kui mañ ya Araba, avale Nti, e Zambe Israél a nga kobô anyu mbo ésaé wé Yôna e mone Amitayi ya Gat-Efer. 
Amu Nti a nga yen mbia ôsame a nga kui e be Israél. Olo ô nji fe bo, nge môte a ne fili, nge môt a volô Israél. 
Nti a nji ke jô na a ye tyame jôé Israél e jôbe si. Ajô te ñhe a nga nyii be a wo Yérôbôam e mone Yôas.
Mimboon mivoʼo Yérôbôam, mam mese a nga bo, mindañane mié, mewosane mé a nga bulane ve Israél Damas a Amat mbe be nga wôʼa Yuda melu mvus, mam mete me ne ntilan e kalate minkañete bejô bôte ya Israél. 
Ane Yérôbôam a nga bômbô baa bʼésaa a bejô bôte ya Israél vôme wua. E mone wé Zakari a nga jôô éjiane jé.
Mbu mewôm mebaé a zamgbwale Yérôbôam, njô bôte ya Israél, a nga jôô, ñwô Azaria e mone Amatsia a nga tebe njô bôte ya Yuda. 
A nga bili mimbu awôm a misaman éyoñ a nga tebe njô bôt; a nga jôô nté mimbu mewôm metan a mibaé e Yérusalém. Nyia a mbe jôé na Yekôliahu, ngone ya Yérusalém. 
A nga bo mam me ne mvaé e mise me Nti; a nga bo jam ese ane ésaa wé Amatsia. 
Vʼakôsa bo nalé, bito ya bikôndôʼô yôp bi nji ke vas; bôt be nga ke ôsu a ve mimvean a beôlobinda e bito ya bikôndôʼô yôp. 
Nti a nga bôme njô bôt a ôkone zam , akekui e môs a nga wu, ajô te a nga too e nda é tele étam. Yôtam, e mone njô bôt, a nga jôô mame ya nda a jôʼô fe bôte ya si.
Mimboon mivoʼo Azaria, mam mese a nga bo, me ne ntilan e kalate minkañete bejô bôte ya Yuda. 
Azaria a nga bômbô baa bʼésaa, a be nga jame nye baa bʼésaa e tisone David. Mone wé Yôtam a nga jôô éjiane jé.
Mbu mewôm mela a muam Azaria njô bôte ya Yuda a nga jôô, ñwô Zakari, e mone Yérôbôam, a nga tebe njô bôte ya Israél tañe ngon ésaman e Samari.  
A nga bo mam me nʼabé e mise me Nti avale bʼésaa be nga bo; a nji saʼale mbia mimboone Yérôbôam, e mone Nébat, mmie a nga dutu Israél na a bo. 
Kalum, e mone Yabés, a nga bôndé feʼe ya wôé nye, a nga bibi nye bôt be lôô, nde a nga wôé nye a jôô éjiane jé. 
Mimboon mivoʼo ya be Zakari mi ne ntilan e kalate minkañete bejô bôte ya Israél.
Nalé a nga boban avalʼane mejô Nti a nga kobô Yehu me mbe na: Bone bôé ba ye tabe éto njôane ya Israél a kui miaé nyini! A e nga bobane nalé.
Kalum, e mone Yabés, a nga jôô mbu mewôm mela a ébulu Ozias, njô bôte ya Yuda a nga jôô. A nga jôô tañe ngone jia e Samari.  
Menahém e mone Gadi, a nga bet, a kôlôʼô Tirsa, nde a nga zu Samari a bibi kalum, mone Yabés e Samari. A nga wôé nye a jôô éjiane jé. 
Mimboone mivoʼo ya be Kalum a ékôane mewôé me môt a nga bo, mam mete me ne ntilan e kalate minkañete bejô bôte ya Israél.
Ane Menahém a nga bibi tisone Tirsa, a ba bese be nga too été, a éfuse si jé ataté Tirsa. A nga bibi tison éte amu é nji yooé mimbé mié, a nga sale mebum mese ya binga be mbe mebum.
Mbu mewôm mela a ébulu Azaria, njô bôte ya Yuda a nga jôô, ñwô Menahém e mone Gadi, a nga tebe njô bôt ya Israél. A nga jôô tañe mimbu awôm e Samari. 
A nga bo mam me nʼabé e mise me Nti. Nté ôse a nga vee, a nji saʼale mbia mimboon Yérôbôam, e mone Nébat, a nga dutu Israél na a bo. 
Pul, njô bôte ya Asiri, a nga zu e si jé, a Menahém a nga ve Pul betalañ be argent toyini, na a volô yemete nye éto njôan e mo mé. 
Menahém e nga nyoñe argent ate e be ba bese ya Israél be mbe minkukum, ane be ne ve njô bôte ya Asiri môt ase besikel be argent mewôm metan. Ane njô bôte ya Asiri a nga bulan teke ñhe fe beta tabe e si ya Israél.
Mimboon mivoʼo Menahém, mam mese a nga bo, me ne ntilan e kalate minkañete bejô bôte ya Israél.
Ménahém baa bʼésaa be nga bômbô vôme wua. Mone wé Pékahia a nga jôô éjiane jé.
Mbu mewôm metane Azaria, njô bôte ya Yuda a nga jôô, ñwô Pékahia, e mone Menahém a nga tebe njô bôte ya Israél e Samari. A nga jôô mimbu mibaé. 
A nga bo mam me nʼabé e mise me Nti, a nji ke saʼale mbia mimboon Yérôbôam, e mone Nébat, a ga dutu Israél na a bo. 
Péka e mone Remaliahu, mbeʼe ébene wé, a nga bôndé feʼe ja kpwé nye éto njô bôt; a nga bibi nye e Samari a too ôleme ya nda njô bôt, nalé fe Argôb a Arié; A nga bili bôt mewôm metan ya bone Begaladite. Nalé a nga wôé Pékahia a jôô éjiane jé.
Mimboone mivoʼo ya be Pékahia a mam mese a nga bo, me ne ntilan e kalate minkañete bejô bôte ya Israél.
Mbu mewôm metan a baa Azaria, njô bôte ya Yuda a nga jôô, ñwô Péka e mone Remaliahu a nga tebe njô bôte ya Israél e Samari. A nga jôô mimbu mibaé. 
A nga bo mam me nʼabé e mise me Nti; a nji ke saʼale mbia mimboone ya Yérôbôam, e mone Nébat a nga dutu Israél na a bo. 
Melu Péka, njô bôte ya Israél, mme Tiglat-Piléser, njô bôte ya Asiri a nga zu a nyoñe Iôn, Abél-Bét-Maaka, Yanôa, Kédés Asor, Galad a Galilé, si ése ya Néftali, a nga kee bôte ya été minkôm e Asiri. 
Ozé, e mone Ela, a nga bôndé feʼe ja vaa Péka, e mone Remaliahu éto njô bôt; a nga bibi nye a wôé nye. A nga jôô éjiane jé e mbu mewôme baa Yôtam, e mone Ozias a nga jôô.
Mimboon mivoʼo ya be Péka, mam mese a nga bo, bi ne ntilan e kalate minkañete bejô bôte ya Israél.
Mbu baa Péka, e mone Remaliahu, njô bôte ya Israél a nga jôô, ñwô Yôtam, e mone Ozias, a nga tebe njô bôt e Yuda. 
A nga bili mimbu mewôm mebaé a mitan éyoñ a nga tebe njôô, a a nga jôô mimbu awôm a misaman e Yérusalém. Nyia a mbe jôé na Yérusa, ngone Sadok. 
A nga bo mam me ne zôsôô e mise me Nti. E mfaʼa ya jam ese, a nga bo ane ésaa wé Ozias a nga bo. 
Ve da na, bito ya bikôndôʼô yôp bi nji ke vas; bôt be nga ke ôsu a ve mimvean a beôlobinda e bito ya bikôndôʼô yôp. Yôtam a nga lôñe mbé ya nda Nti ô nʼôyabe yôp. 
Mimboon mivoʼo ya be Yôtam, a mam mese a nga bo, bi ne ntilan e kalate minkañete bejô bôte ya Yuda.
Melu mete Nti a nga taté na a lôme Retsin, njô bôte ya Siri, ba Péka e mone Remaliahu na be wosane Yuda. 
Ane Yôtam a nga bômbô vôme wua baa bʼésaa e tisone David ésaa wé. E mone wé Akaz a nga jôô éjiane jé.
Mbu awôm a zamgbwale Péka, e mone Remaliahu, a nga jôô, ñwô Akaz, e mone Yôtam a nga tebe njô bôte ya Yuda. 
Akaz a nga bili mimbu mewôm mebaé éyoñ a nga tebe njô bôt, a nga jôô tañe mimbu awôm a misaman e Yérusalém. A nji ke bo mam me ne zôsôô e mise me Nti, avale David ésaa wé a nga bo. 
A nga wulu e zene bejô bôte ya Israél, a kui vôme ya diʼi mone wé e nduan, avalʼane bʼangôndô mimboone ya meyoñe Nti a nga wôlé biôm ôsu bone bʼIsraél be mbe. 
A nga ve mimvean a beôlobinda e bito ya bikôndôʼô yôp, e minkôle yôp a élé ése é ne nyumi si.
Ane Retsin, njô bôte ya Siri a Péka, e mone Remaliahu, njô bôte ya Israél, be nga bete na, ba ke wosane Yérusalém. Be nga bômane Akaz bita ve be nji kui na be dañe nye. 
Eyoñe te fe Retsin, njô bôte ya Siri, a nga bulan éjôé Besirieñ si, a nga titane Beyude be nga too Elat, a bʼEdomite be nga zu Elat vôm ate be too a kui môse wu. 
Akaz a nga lôme minlôman e be Tiglat-Piléser, njô bôte ya Asiri be kate nye na: Me ne mbo ésaé wôé a mone wôé; betek, ô nyii ma, e mo me njô bôte ya Siri a mo me njô bôte ya Israél, mbe ba tebe a wosane ma. 
Akaz a nga nyoñe argent a or bi nga too e nda Nti, a akume ya nda njô bôt été, a lôme bie ane éboteze e be njô bôte ya Asiri. 
Ane njô bôte ya Asiri a nga wôʼô nye: njô bôte ya Asiri a nga bete na a wosane Damas, nde a nga nyoñe nye, a kele bôte be too été minkôme Kir, a a nga wôé Retsin.
Ane njô bôt Akaz a nga ke Damas, a ke tôbane Tiglat-Piléser njô bôte ya Asiri. Eyoñ a nga yen ataʼa metunaʼa ya Damas, njô bôte Akaz a nga lôme ntuni Uri nkañete ya ataʼa metunaʼa ete, a avale biôm bise yʼété bi né. 
Ntuni Uri a nga lôñ ataʼa metunaʼa, mevôm mese me too, avale njô bôt Akaz a nga mane kate nye a too Damas, a ntuni Uri a nga mane lôñe nye te na njô bôt Akaz a so Damas. 
Ane njô bôt a nga bulan, a soʼo Damas, a nga yen ataʼa metunaʼa, a subu de bebé, a bet été yôp; 
A nga diʼi mveane wé ô ne ngumba a mvean avut, a sôé woon a mbone wé, a miame fe metyi bityiʼa ya nlatane ngbwa ataʼa metunaʼa yôp; 
wôna mfaʼa ya ataʼa metunaʼa mvot e mbe asu be Nti, a nga vaa de e vôm e mbe e nda ôsu, e zañe mfefé ataʼa metunaʼa a nda Nti, ane a nga telé de e fefele mfefé ataʼa metunaʼa mfaʼa ya akôé. 
Ane njô bôt Akaz a nga bendé ntuni Uri na: Wo yiane diʼi mveane ya mametyé ô ne ngumba, a mvean avute ya mamengôʼé, mveane njô bôt ba diʼi ngumba, a wu njô bôt ô nʼavut, mveane bôte bese ya si ba diʼi ngumba, a mvean avute wop, wo yiane diʼi bie e beta ataʼa metunaʼa yôp, a sôé fe woon a mbon été yôp, wo ye fe miame metyi mese ya mimvean ba diʼi ngumba, a metyi mese ya bityiʼa été yôp. E di da fombô ataʼa metunaʼa mvot, mamien ma ye fas ajô yʼété.
Nde ntuni Uri a nga bo avalʼése njô bôt Akaz a nga bendé.
Ane Akaz, njô bôt, a nga tyiʼi bitebaʼa ya si bitun bitun, a vaa fe befandé ba sôbane be e vôm be nga bete, a nga sili fe mañ me mvot si, mme me nga bete e benyaʼa be mvote yôb, a beté me e ntaʼane mekoʼo yôp. 
Amu njô bôt ya Asiri, Akaz a nga tyendé vôm ba tabe a mbe yôp e nda Nti, nye be nga lôñ asu Sabat, e nda été, a tyendé fe vôme njô bôt a nyiin e mfaʼa ya atan.
Mimboone mivoʼo ya be Akaz a mam mese a nga bo bi ne ntilan e kalate minkañete bejô bôte ya Yuda. 
Ane Akaz a nga bômbô baa bʼésaa vôme wua, a be nga jame nye baa bʼésaa e tisone David. Mone wé Ezékias a nga jôô éjiane jé.
Mbu awôm a baa Akaz, njô bôte ya Yuda a nga jôô, ñwô Ozé, e mon Ela a nga tebe njô bôte ya Israél e Samari. A nga jôô mimbu ébu. 
A nga bo mam me nʼabé e mise me Nti, ve saake ane bejô bôte ya Israél be nga too nye ôsu be nga bo. 
Salmanazar, njô bôte ya Asiri a nga bet a wosane nye, ane Ozé a nga ke éjôé jé si a yaʼane nye toya . 
Ve njô bôte ya Asiri a nga kulane feʼe Ozé a nga bôndé na, a wôé nye, amu a nga lôme minlôman e be Sô, njô bôte ya Ejipte, a telé fe nlômane ya lôme toya mbu ôse e be njô bôte ya Asiri. Nde njô bôte ya Asiri a nga bo na be kaʼa nye a bengôkop a fete fe nye e nda mimbôk. 
Wôna njô bôt a nga wulu e si ése ya Israél a bete na a wosane Samari, ve bômane nye bita tañe melu mela. 
Mbu ébulu Ozé ñwô njô bôte ya Asiri, a nga nyoñe Samari, a kee Israél minkôm e Asiri. A nga tooé be Ala a Abor yôp, ôsôé ya Gôzan, nalé fe e bitisone Beméde.
Nalé a nga boban amu bone bʼIsraél be nga bo Nti, e Zambe wob abé , Nyô a nga soo be si yʼEjipte, be kôlôʼô éjôé Faraoñ, njô bôte yʼEjipte si, a amu be nga ko bezambe befe woñ. 
Be nga tôñe miñyeʼelane ya meyoñe Nti a nga wôlé biôm ôsu bone bʼIsraél; nalé nye bejô bôte ya Israél be nga bo. 
Bone bʼIsraél be nga bo Nti, e Zambe wob, e mam me nji yian asoé: be nga lôñe bito ya bikôndôʼô yôp e bitisone biabe bise été, e Azomezome menda benonô bitison, avale fe ane e bitison bi bili alem. 
Be nga telé mekôn me ne mbaan a mekône mʼAkéra e minkôle mise mi ne mbetane yôb, a e bilé bise bi ne nyumi si. 
A valé, nye be nga diʼi beôlobinda e bito bise ya bikôndôʼô yôp, avalʼane meyoñ a nga wôlé biôm ôsu viap. Be nga bo mbia be mam me nga bo Nti na, a wôʼô ôlun. 
Be nga kañe bengunemelan, mbe Nti a nga kobô be na: Mia ye bo te bo jame te. 
Nti a nga ve Israél a Yuda ayemé ne ngeññ, anyu be bekulu mejô bé bese, a di beyene mam bese a jô be na: Bulaʼane mvus mbia mezene menan, a baʼale mebendé mam a memvinda mam, mi tôñôk atiñe dam ese me nga bendé bʼésoo benan a nde me nga lôm a anyu bebo bisaé bam be ne bekulu mejô. 
Be nji ke vôʼôlô, ve bo ntib avale bʼésaa bap be nga bo, mbe be nji ke buni Nti e Zambe wop. 
Be nga ben memvinda mé, élat a nga bo a bʼésaa bab a miñyiane mi mam a nga baʼalane be na be yem. Be nga lat a zezé biôm a bo bebien bemomo. Be nga lat a meyoñ me nga bômane be a mme Nti a nga kamane be na be bo te vu. 
Be nga liʼi mebendé me Nti e Zambe wob mese, be nga bo bebiene bone benyaʼa bebaé a nyeman étyé, be nga ba mekône mʼakéra, be nga kañ ateté ya yôb a kañe fe baal . 
Be nga diʼi bobefam a bobebinga bab e nduan, be nga bo mviʼi a majik, a kuane bebien asu ya bo mam me nʼabé e mise me Nti, a bo nye na a wôʼô ôlun. 
Ajô te Nti a nga dañe wôʼô Israél ôlun, a telé be e fefele ya asu dé. Ayoñe Yuda étam nde e nga liʼi; 
ve toʼo Yuda, nye fe a nji ke baʼale mebendé me Nti, e Zambe wé! Be nga wulu, be tôñe fe, ve bibôʼa mebo me Israél. 
Nti a nga bene mvoñe bôt Israél ése; a nga liti be ôsame, a nga kalane be e mo besa biôm, a a nga suʼulane titane be be kôlô nye mis a ke nye ôyap. 
Eyoñ a nga wôlé Israél e nda David, be nga telé Yérôbôam e mone Nébat njô bôt, a Yérôbôam a nga vaa be e be Nti a tindi nye na a bo abé e nʼanen 
bone be Israél be nga bo aval abé ese Yérôbôam a nga bo; be nji ke saʼale de. 
Akekui Nti a nga telé Israél ôyab e mise mé, avale a nga kate de anyu be bebo bisaé bé bese be ne bekulu mejô. Israél a nga ke minkôm ôyab a si jé, Asiri, vôm a nga tabe a zu kui môse wu.
Ane njô bôte ya Asiri a nga soo bôte ya Babilôn, ba ya Kuta, Ava, Amat a ba ya Sefarvayim. A nga tooé be e bitisone ya Samari, éjiane bone be Israél. Ane be nga nyoñe Samari, a tabe e bitisone bié. 
Eyoñ be nga taté na ba tabe été, be nji ke ko Nti woñ, ajô te Nti a nga lôme be bengbwengbwem be wôé be. 
Nde be nga kate njô bôte ya Asiri na meyoñ ô nga kee me mekaban a tooé me e bitisone ya Samari me nji ke yeme mbunane zambe ya si éte; zambe ate a lômeya be bengbwengbwem ba wôé be, amu be ne te yeme mbunane zambe ya si éte. 
Njô bôte ya Asiri a nga lôm abendé na: Lômane wua ya betuni mi nga kee be minkôm wé, a tabeʼe wé a yeʼele be mbunane zambe ya si éte. 
Ane wua ya betuni be nga ke minkôme be soʼo Samari, a nga zu tabe Bétél a yeʼele be avale ba yiane ko Nti woñ.
Ve meyoñ me nga bo ayoñ ese bezambe bap. Be nga telé be e menda me mbe e bito ya bikôndôʼô yôp, mbe bôte ya Samari be nga lôñe bitison, e vôm ayoñ ese ya meyoñ mete e nga too. 
Bôte ya Babilôn be nga bo zambe , jôé na Sukôt-Benôt, ba ya Kut be nga bo nyô a mbe jôé na: Nergal, bôte ya Amat be ki be nga bo zambe jôé na Akima, 
Ba ya Ava be nga bo émbap môé na: Nibaz a Tartag; ba ya Safarvayim be nga diʼi bone babe nduan asu duma bezambe môé na: Adramélék a Anamélék bezambe ya Sefarvayim. 
Be nga ko fe Nti woñ, a be nga telé betuni ya bito ya bikôndôʼô yôp mbe be nge nyoñe vôm asu bezambe bete; betuni bete be nga bo bisaé asu bezambe bete e menda bito ya bikôndôʼô yôp. 
Nalé ate be nga ko Nti woñ, ve be kañe fe bezambe bap, avalʼéyeme meyoñe ya mevôm be nga so a zu mekaban é né. 
Be ngenan be boʼok mimboone miabe ya atataʼa a zu kui môse wu. Be nji ko Nti woñ, teke bo memvinda a biyeme biap, nge metiñ a mebendé Nti a nga ve bone be Yakob, nyô a nga yôlé na Israél. 
Nti a nga bo Elat a be, a bendé be na: Mia ye bo te ko bezambe befe woñ; mia ye bo te kute meboñe si ôsu viap a mia ye bo te kañe be nge ve be mimvean. 
Ve mia ye ko Nti woñ, nyô a nga soo mia si yʼEjipte a beta ngu a wo ô ne nsaman; ôsu vié ñwô mia ye kute meboñe si a e nye mia ye ve mimvean. 
Mia ye baʼale a bo memvinda, minjôan, metiñ a mebendé a nga tili mia éyoñ ése a mia ye bo te ko bezambe befe woñ. 
Mia ye bo te vuan élat me nga bo a mia, a mia ye bo te ko bezambe befe woñ. 
Ve mia ye ko Nti e Zambe wônane woñ, a a ye kôté mia e mo besiñe benan bese. 
Be nji bo mewôk a ba bo e fulu jabe ya atataʼa.
Meyoñ mete me nga ko Nti woñ ve be nga kañe fe bengunemelane bap. Bone bap a bendaé bap ba bo ane bʼésaa bap be nga bo a zu kui môse wu.
Mbu lale Ozé, e mone Ela, njô bôte ya Israél a nga jôô, ñwô Ezékias, e mone Akaz, a nga tebe njô bôte ya Yuda. 
A nga bili mimbu mewôm mebaé a mitan, éyoñ a nga tebe njô bôt, a a nga jôô mimbu mewôm mebaé a ébu e Yérusalém. Nyia a mbe jôé na Abi, ngone Zakari. 
A nga bo mam me ne zôsôô e mise me Nti, aval ébien ésaa wé David a nga bo. 
A nga vaa bito ya bikôndôʼô yôp, a nga buʼu mekôn a tyiʼi fe akôn Akéra, a bo nyo mvot Môze a nga kôm bifuse bifus, amu a kui éyoñe te, bone bʼIsraél be nga diʼi alobinda ôsu nyo mvot éte. Be nga loone je na Nehustan. 
A nga futi ndi jé e be Nti, e Zambe Israél; bejô bôte bese be mbe nye ôsu a ba bese be mbe nye mvus, mfe a nji bo ane nye. 
A nga kabetane Nti, teke kandane nye, a a nga baʼale mebendé Nti a nga ve Môze. 
A Nti a nga too be nye. Mam mese a nga bo, me nga ke ôsu. A nga bene njôane njô bôte ya Asiri teke beta ke éjôé jé si. 
A nga bo njôô Befilisteñ a kui Gaza a si jé ataté azomezome menda bemombô ba tabe a kui bitison bi bili alem.
Mbu nyini njô bôt Ezékias a nga jôô, ô too e wu zamgbwale Ozé, e mon Ela, njô bôte ya Israél nye ki a nga jôô, Salmanazar, njô bôte ya Asiri, a nga bete na a jimbi Samari a dili nye bita. 
A nga nyoñe nye e mvuse mimbu mila. Samari a nga nyoñeban e mbu ébulu Ozé, njô bôte ya Israél a nga jôô. 
Njô bôte ya Asiri a nga mane kee bôte ya Israél minkôm Asiri, a nga lumbu be e Ala a e Abor, ôsôé ya Gôzan, a nga kee fe be e bitisone ya Médés, 
amu be nji ke vôʼôlô tyiñe Nti, e Zambe wop, a amu be nga tyam élate jé, amu be nji ke vôʼôlô nge bo mam mese Môze, mbo ésaé Nti a nga bendé.
Mbu awôm a nyini njô bôt Ezékias a nga jôô, ñwô Sénakérib, njô bôte ya Asiri, a nga bete na a jimbi bitisone bise ya Yuda bi bili alem a nyoñe bie. 
Ane Ezékias njô bôte ya Yuda a nga lôme bôte be kate njô bôte ya Asiri e Lakis na: Mbeʼe ôse wo ye titi bitule biam, ma ye beʼe wô. Eyoñe te njô bôte ya Asiri a nga sili Ezékias, njô bôte ya Yuda: betalañ be argent mintete mila a ba be or mewôm mela. 
Nde Ezékias a nga ve argent ase a nga too e nda Nti a nyô a nga too akume ya nda njô bôt été. 
Melu mete Ezékias a nga mane tyame mimbé ya Nda Zambe a mimbôʼô yʼété, a vaa or a nga mane yañ été a ve nye njô bôte ya Asiri.
Ane njô bôte ya Asiri a nga lôme bôte ba e Yérusalém e be njô bôte Ezékias be soʼo Lakis: Tartan, Rab. Saris a Rabsaké, be bili ngule nsamba mewosan. Be nga bet a kui Yérusalém. Eyoñe be beteya a kui, nde be nga tebe e beta ékasaʼa ya ôsôé akôé, mfaʼa zene ya afube ndube biôme meyañ é né. 
Nde be nga loone njô bôt; ane Eliakim e mone Ilkiya, mbaʼale akume ya nda njô bôt a nga ke e vôme be mbe, ba Sebna ñyeme bekalate a Yôa, e mone Asaf, mbaʼale mintilan. 
Rabsaké a nga jô be na: Ma yeʼelane mia mi kate Ezékias na: Avale di nde njô bôte ya Asiri a kobô na: Jé nje ô too je ndi? 
Ô nga jô a zesé bifia ya ñyeme na: Éfia jia étam ja yian asu ya bi melep a ngu e mewosan. Eyoñe ji za nye ô too nye ndi éyoñ ô nga ben éjôé jam? 
Eyoñe ji ô too ndi a Ejipte, zesé ntusane nkaé te, ñwô wo nyiin a tube wo ya nyô ase a yeʼebe be nye; avale Faraoñ, njô bôte ya Ejipte a né e be ba bese ba tabe nye ndi nde le. 
Eyoñ éziñ wo ye jô me na: Bi too ndi e be Nti e Zambe wongan. Ve da na: Ye sa Nti ate nye a ne bito ya bikôndôʼô yôp a metaʼa metunaʼa Ezékias a nga mane vaa a jôʼô Yuda a Yérusalém na: Mia ye kute meboñe si ôsu ya ataʼa metunaʼa te e Yérusalém. 
Ajô te éyoñe ji, a ntoo ve kui tyiñ a masa wom, njô bôte ya Asiri, a ma ye ve wo bikabela toyini ébaé, nge womien ô ne yene bebebe bikabela ya bet été yôp. 
Ô ne ben évete jia ya bebo bisaé be masa wom ba dañe tyôtyoé aya? Wo kôme tabe ndi a Ejipte amu bevagoñ a bewulu bikabela! 
Ye ma te bet a jimbi vôme nyô a tyame nye te na Nti a kañese jame te? Nti a nga jô me na: Betek a wosane si éte a tyame je.
Ane Eliakim, e mone Ilkiya, Sebna a Yôa be nga jô Rabsaké na: Bia yeʼelane wo na ô kobô bebo bisaé bôé aramééñ, amu nye bia wôk; ve te kobô bia nkobô Beyude e melo me bôt be too akaʼa yôp. 
Rabsaké a nga yalane be na: Ye masa wom a te lôme ma na, me kate mia be masa wôé mejô ma? Ye sa bôt be too akaʼa yôbe ba na: Ba di mebi map a nyu menyôlôʼô map, mia be be mbe a te lôme na me kate mejô mete.
Eyoñe te Rabsaké a nga tebe, a yôtan a ngul ése e nkobô Beyude na: Vôʼôlaʼane nkobô ya beta njô bôt, njô bôte ya Asiri! 
Avale di nde njô bôt a kobô na: Ezékias a boʼo te duʼu mia amu a se nguleya kôté mia e mo mam. 
Ezékias a boʼo te dutu mia na mi tabe ndi e be Nti a jôʼô na: E ne foʼo a bebela na, Nti a ye kôté bia, a tisone nyô ja ye bo te fam e mo me njô bôte ya Asiri. 
Te vôʼôlane Ezékias; amu avale di nde njô bôte ya Asiri a jô na: Tabaʼane ma mvoʼé , suʼane miabebiene si be ma, éyoñe te môt ase ya be mia a ye di bibuma ya afube mindiʼi dé a bi ya figié wé, a môt ase a ye nyu mendime ya anjeñe dé, 
akekui ma ye so a kee mia e si é ne ane énjenan, e si é bili fôn a woon, e si é bili bidi a mefube mindik, é bili bilé bi ôlive, é bili mbon a wôé; éyoñe te mia ye nyiñ teke wu. Ajô te te vôʼôlan Ezékias; amu a ne nguleya solé mia a jôʼô na: Nti a ye kôté bia. 
Ye bezambe ya meyoñ be nga tame nyii, zambe ase si jé, e mo me njô bôte ya Asiri? Bezambe ya Amat a ba ya Arpad be ne vé? 
Bezambe ya Sefarvayim, Ena a Iva be ne vé? Ye be nga kôté Samari e mo mam? 
Bezambe ya mesi mevé be nga kôté si jap e mo mam ane Nti a ne kôté Yérusalém e mo mam?
Ane bôte be nga tabe bivô, teke yalane nye ajô da; amu njô bôt a nga ve abendé na: Mia ye bo te yalane nye. 
Eliakim, e mone Ilkiya, mbaʼale akume ya nda njô bôt Sebna, ñyeme bekalate a Yôa e mone Asaf, mbaʼale mintilan, be nga zu be Ezékias, mengômesan nyaban, a kate nye nkobô Rabsaké.
Eyoñe njô bôt Ezékias a nga wôʼô jame te, a nga nyabe mengômesane mé, ve jaé nkuta a ke e nda Nti, 
Ane a nga lôme bôte bana e be nkulu mejô Ezayi e mone Amôs: Eliakim, mbaʼale akume ya nda njô bôt, Sebna, ñyeme bekalate, a betuni be dañeya tabe ayap ésaé betuni été, bese be beʼe minkuta. 
Nde be nga jô nye na: Avale di Ezékias a jô na: Môse wu ô ne môs ôlun, wu meleb a ôsame; amu bon be ntoo bebé ya kui e mebume benyia, ve nguleya ya biaé é ne momo. 
Ndôʼôtô Nti, e Zambe wôé, a ye ke ôsu a vôʼôlô mejô me Rabsaké nye njô bôte ya Asiri, e masa wé, a te lôme na, a ta vevea Zambe, a ndôʼôtô na, a ye ve melebe mé amu mejô Nti, e Zambe wôé a te wôk. Boʼo ñhe meyeʼelan asu mebukaʼa me ngenane me vee.
Ane bebo bisaé be njô bôt Ezékias be nga ke be Ezayi. 
Ezayi a nga jô be na: Avale di nde mia ye jô masa wônan: avale di nde Nti a jô na: Te ko mejô wo te wôʼô woñ ane bisoé bebo bisaé be njô bôte ya Asiri ba te kobô ma ébiasé. 
Avale nsisime di nde ma ye futi be nye na, e foé a ye nyoñ ja ye bo nye na a bulan e si jé; a ma ye bo na a wu a nkpwaté mekôn e si jé.
Ane Rabsaké a nga bulan a koone njô bôte ya Asiri a wosaʼane Libna, amu a nga wôʼô na, a kôlôya Lakis. 
Ane njô bôte ya Asiri a nga nyoñe foé ajô Tirhaka, njô bôte ya Etiôpi; be nga jô nye na: Tame yen, a te wulu dulu ya wosane wo. 
Nde a nga beta lôme minlôman e be Ezékias a jôʼô na: Mia ye kobô Ezékias njô bôte ya Yuda na: E Zambe wôé, Nyô ô too nye ndi, a boʼo te duʼu wo a jôʼô na: Yérusalém a ye bo te ku e mo me njô bôte ya Asiri. 
Womien ô nga wôʼôtan, e jame bejô bôte ya Asiri be nga bo mesi mese, be nga mane jiane me; ye wo ô nga ye kôtéban? 
Bezambe ya meyoñ bʼésaa bam be nga tyam, ye be nga nyii me, Gôzan, Aran, Reséf a bone bʼEden be ne e Telasar? 
Bejô bôte ya Amat, Arpad, tisone ya Sefarvayim, nyô ya Ena a Eva be ne vé?
Ane Ezékias a nga nyoñe kalate e mo minlôman, a lañe nye a bet e nda Nti. Nde Ezékias a nga liti nye e mise me Nti. 
Ezékias a nga yeʼelan e mise me Nti, a jô na: A Nti, Zambe Israél, Nyô a too e Bekerubime yôp! Wo étam ô ne Zambe, asu bijôé bise ya si nyô, wo ô nga té yôb a si, 
A Nti! Keʼe alo a vôʼôlô! A Nti, kuʼi mis a fombô! Vôʼôlôʼô nkobô Sénakérib a te lôme Rabsaké na a ta vevea Zambe. 
A Nti! E ne bebela na bejô bôte ya Asiri be maneya jiane meyoñ a mesi map. 
Be nga wua bezambe bap e nduan, ve balé be nji bo bezambe, ve mimboone ya mo me bôt, bilé a mekok , a be nga bo be momo jôm. 
Eyoñe ji a Nti, e Zambe wongan, nyiʼi ñhe bia e mo me Sénakérib, nalé meyoñe mese ya si ma ye yeme na wo Nti étam ô ne Zambe.
Eyoñe te Ezayi e mone Amôs a nga lôme bôt be kate Ezékias na: Avale di nde Nti, Zambe ya Israél a jô na: Me wôʼôya meyeʼelan wo te yeʼelane ma, ajô Sénakérib, njô bôte ya Asiri. 
Nkobô Nti a kobôya a too nye ngame yat ñwô wu: a biasé wo, a woé wo, éndune ngon, ngone ya Siôn; a Siʼisi nlô e mvuse jôé ngone ya Yérusalém.
Za nye ô nga ta a biasé? Ô nga bete tyiñ a tebe nye ngame yat? Ô nga bete mise môé yôp, A fombô Nyô ya Israél a nʼétyi!
Ô nga ta Nti anyu minlôman O nga jô na: Me nga bet abôbône minkô a ézuʼu bevagoñe jam. E temeteme Libañ été, ma tyiʼi besédre bé ba dañ ôyabe yôp, besipré bé ba dañ abeñ, ma ye ke a kui e susuʼa vôme wé a bômbô, a kui Afane dé da funane afube bilé bia wum bibuma.
Me nga fak a nyu avale mendim afe. Ma ye vele ôsôé yʼEjipte a abo si ya mekule mebo mam.
Ye ô nji wôʼô na, me boya mam mete aso ayabe mvus, na aso melu mvus, me nga bo me? Eyoñe ji ma zu soo me, a bitison bi bili alem bia ye bo ve mevise me mbuan.
Bôt be too été be ne ngule momo. Ma ko woñ, ba wôʼô ôson. Be ne ane biloʼo ya mefup, a nteʼane biloʼo ya mefan, ane mbéane biloʼo ya mendi, ane menyeñ me fôn éyoñ é ngenan te bi metin.
Ve ma yem éyoñe wo tabe si, éyoñe wo kui atan, a éyoñe wo nyiin e nda été. Jaʼan éyoñe wo wôʼô me abé .
Amu wo wôʼô me abé . Nkobô ébiasé wôé ô beteya a kui e melo mam. Ma ye futi ôdôʼô wom e mimbile mi môé miôé, A kandé ékabela jam e biyaé biôé, a ma ye bo na ô bulan e zen ô nga so.
E jame di é boʼo wo ndem: mbu ôte ba ye di ébuma ya fé é nga ku si, a mbu wo tôñe valé, ébuma ya fes ja faa ébien. Ve mbu lale, béane bidi a kôane bie Béane mindiʼi mi woon, a di bibuma yʼété.
Befam awu ya nda Yuda, ba ye liʼi. Ba ye beta kui minkañ e mfaʼa ya si, a beʼe bibuma mfaʼa ya yôp.
Amu mebukaʼa ma ye so Yérusalém, a befam awu ba ye so nkôle Sioñ. E jam ayôñe mboone mame Nti ya minsamba mewosan da ye bo, e nde le.
Ajô te Nti a kobô ajô njô bôte ya Asiri na: A ye bo teke nyiin e tisone nyô. A ye bo teke wua akoñ élaé été, A ye bo te tebe je e ngame yat, Nge lôñe je bikôndôk e ngame yat. Nalé Nti a jô.
E zen a nga tyii, a ye je beta tyii a ye bo te nyiin e tisone nyôna été, nalé Nti a jô.
Ma ye kamane tison éte na me nyii je, Amu mamien, a amu David mbo ésaé wom.
A nga bo na, alu te ebien, éngele Nti a nga kui atan a wôé, e minkane Beasirieñ, bôte toyini ntet a mewôme muam a étan, a éyoñe bôt be nga kôlô si mametyé, a koé na bese be ntoo ve mimbim. 
Ane Sénakérib, njô bôte ya Asiri, a nga ke a bulane ke tabe Ninive. 
A nga bo na, meboñ me kute nye si e nda Nisrôk e zambe wé, bone bé Adramélék a Sarétsér, be nga wôé nye a nkpwaté mekôn a tup e si ya Arara. Ane mone wé Esaradoñ a nga jôô éjiane jé.
Melu mete Ezékias a nga kon bebé ya wu. Ane nkulu mejô Ezayi, e mone Amos, a nga zu be nye a jô nye na: Avale di nde Nti a kobô na: Vaʼa nda jôé mebendé, amu wo zu wu, woo ye ke fe nyiñ. 
Nde Ezékias a nga kôñelan asu dé mfaʼa ya mfin a yeʼelane Nti na: 
A Nti, ko ma éngôngo! Simesaʼane na, me nga wulu e mise môé e bebela été, nalé fe a nlem ôse, a me nga bo fe mam me ne mvaé e mise môé! Nde Ezékias a nga kuli miliʼi mis abui abui.
Valé Ezayi a kuiya atan, ve a ngenan te suane nseñ ô nʼanen, éyoñe te ajô Nti e nga kui be nye na: 
Bulaʼane ke jô Ezékias, nliti zene ya bôte bame na: Avale di nde Nti, e Zambe David, ésoo a jô na: Me wôʼôya meyeʼelane môé, me yeneya miliʼi môé. Tame yen ma ye bo wo mvoʼé; e môse lale, wo ye bet e nda Nti. 
Ma ye beté mimbu awôm a mitan e melu môé été. Ma ye kôté wo a tisone nyô e mo me njô bôte ya Asiri; ma ye kamane tisone nyô amu mamien, a amu David mbo ésaé wom.
Ane Ezayi a nga jô na: Nyoñane mbome befig. Nde be nga nyoñe wô a babe wô e vôm étyel é mbe, nde Ezékias a nga bo mvoʼé .
Ezékias a nga jô Ezayi na: Ndeme fé ma ye yeme je na Nti a ye bo ma mvoʼé , a na, ma ye bete nda Nti e môse lale? 
Ezayi na: E jame di da ye bo wo ndem, e soʼo be Nti na, Nti a ye tôé nkobô wé: ye nsisiñ wo yiane yaé tañe medaa mebo awôm, ye bulane mvus tañe medaa mebo awôm? 
Ezékias a nga yalane na: E ne tyiʼibi ya dutu nsisiñ tañe medaa mebo awôm. Ajô te ô jibiʼi bulane mvus tañe medaa mebo awôm! 
Ane nkulu mejô, Ezayi a nga yeʼelane Nti, Nye ve bulane nsisiñe mvus tañe medaa mebo awôme ya medaa mebo Akaz, mfaʼa nsisiñe te ô nga lumbu.
Melu mete, Berôdak-Baladan, e mone Baladan, njô bôte ya Babilôn, a nga lôme kalate a das e be Ezékias, amu a nga wôʼôtan ajô ôkon Ezékias. 
Ane Ezékias a nga nyoñe minlôman mite a liti mie e vôme biôme bié bi ne beta tañ bi né: argent, or, bityitaʼa, a mbon ô nʼédima, mengômesane bityé mé, a biôm bise bi mbe akume dé été; teke jôm Ezékias a nga bo te liti be e nda jé a e bitabaʼa bié bise.
Ane nkulu mejô Ezayi a nga zu e be Ezékias, a jô nye na: Bôte bete ba te jô aya, ba so ke vé a zu be wo? Ezékias na: Ba te so si é nʼôyap, e Babilôn. 
Ezayi a nga beta jô na: Jé ba te yen e nda jôé? Ezékias na: Ba te yene jôm ése é ne e nda jam. Teke jôm éziñe ya akume dam me nji liti be na be yen. 
Eyoñe te Ezayi a nga jô Ezékias na: Vôʼôlôʼô nkobô Nti! 
Tame yen, melu ma zu, ba ye kee jôm ése é ne nda jôé e Babilôn a biôm bise bʼésoo be nga kôan a kui môse wu; teke jôm ja ye liʼi, nalé Nti a jô. 
Ba ye nyoñe bone bôé, ba ba so e be womien, e mbiane wôé. Ba ye bo bemiak e nda njô bôte ya Babilôn. 
Nde Ezékias a nga yalan Ezayi na: Ajô Nti wo te tot e ne mvoʼé . A nga beta jô na: Ke mvoʼé a évôvoé bia ye bo nté ôse ya ényiñe jame nga?
Mimboone mivoʼo mi Ezékias, éwôlô jé, étame mendim a nga bo, a zene mendim a nga bo na mendim me kui tison, me ne ntilan e kalate minkañete bejô bôte ya Yuda. 
Ezékias a nga bômbô ba bʼésaa vôme wua, e mone wé Manasé a nga jôô éjiane jé.
Manasé a mbe mimbu awôm a mibaé éyoñ a nga tebe njô bôt. A nga jôô mimbu mewôm metan e Yérusalém. Nyia a mbe jôé na Efsiba. 
A nga bo mam me ne abé e mise me Nti, a nga ve émien mfaʼa beangôndô mimboone meyoñe Nti a nga wôlé biôm ôsu bone bʼIsraél. 
A nga beta lôñe bito ya bikôndôʼô yôp mbie ésaa wé Ezékias a nga mane vaa, a nga lôñe baal metaʼa metunaʼa, a nga bo akône akéra aval Akab, njô bôte ya Israél a nga bo, a nga kut ateté ya yôbe meboñe si a kañe de. 
A nga lôñe metaʼa metunaʼa e nda Nti nje Nti a nga jô na: E Yérusalém, nye ma ye tooé jôé dam. 
A nga lôñ ateté ya yôbe metaʼa metunaʼa e minseñe mibaé ya nda Nti. 
A nga diʼi monafame wé e nduan; a nga biʼi mame ya melu ôsu a bo majik. A nga telé bôt ba loone bôt be maneya wu be biʼi fe mame ya melu ôsu. A nga ke ôsu a dañe bo mam me nʼabé e mise me Nti a bo nye na a wôʼôlun. 
A nga telé éveʼela akéra a nga bo e nda Nti a nga jô David a mone wé Solômon na: E nda nyô a e Yérusalém nye me nga tob e meyoñ mese ya Israél été na, ma ye tooé jôé dam nnôm éto; 
Ma ye bo te beta bo na, mebo me Israél me ndeñ atane ya si me nga ve bʼésaa, nge ba baʼale a bo mam mese me nga bendé be, aval ane atiñ ese mbo ésaé wom Môze a nga ve be e né. 
Ve be nji ke wôk, a Manasé a nga yale be feñ, a kui na be nga bo abé a dañe meyoñe Nti a nga tyam ôsu bone bʼIsraél.
Eyoñe Nti a nga kobô a anyu bebo bisaé bé bekulu mejô na: 
Amu Manasé, njô bôte ya Yuda a nga bo beangôndô be mame bana, amu a nga bo éndaman a dañe mam mese Beamorééñ be nga bo nye ôsu, a amu a nga bo na Yuda a bo abé a bengunemelane bé, 
ajô te ñhe Nti, Zambe Israél, a kobô na: Ma zuu bidim e Yérusalém a e Yuda, e too na, melo ma ye bo ne miaññ e be nyô ase a ye wôʼô be kobôʼô jame te. 
Ma ye limi nkole Samari a lévo ya nda Akab, e tisone Samari. Ma ye fimi Yérusalém ane ba fimi beta ésua a buti nye asu si, éyoñe be maneya nye fimi.  
Nde ma ye telé mebukaʼa ye ngabe jam e fefe, a kee be e mo besiñe bap; besiñe bab bese ba ye sa be a telé be soé, 
Amu be nga bo mam me nʼabé e mise mam, a bo na me wôʼô ôlun, ataté môse bʼésaa be nga kôlô Ejipte, a kui e môse wu.
Manasé a nga kuli fe metyi abui me ne teke bijô, a jalé Yérusalém a metyi mete, ataté akuʼu di a kui di avok, te lañ abé a nga dutu Yuda na a bo mam me ne abé e mise me Nti.
Mimboone mivoʼo ya be Manasé, ma mese a nga bo, a abé a nga bo, me ne ntilan e kalate minkañete bejô bôte ya Yuda. 
Manasé a nga bômbô baa bʼésaa a jambe afube ya nda jé, afube Uza. Mone wé Amon a nga jôô éjiane jé.
Amon a nga bili mimbu mewôm mebaé a mitan éyoñ a nga tebe njô bôte, a nga jôô mimbu mibaé e Yérusalém. Nyia a mbe jôé na Mesulémét, ngone Arut ya Yôtba. 
A nga bo mam me ne abé e mise me Nti, aval ésaa wé Manasé a nga bo; 
A nga wulu e zen ése ésaa wé a nga wulu, a nga kañe bengunemelan ésaa a nga kañ a kute be meboñe si; 
A nga liʼi Nti, e Zambe bʼésaa, a a nji wulu e zene Nti. 
Bebo bisaé bʼAmon be nga bôndé feʼe ya bo nye abé . Be nga wôé njô bôt e nda jé été. 
Ve bôte ya si éte be nga wôé bôte bese be nga bôndé feʼe ya bo njô bôt Amon abé; nde be nga telé mone wé Yôzias njô bôt éjiane jé.
Miboone mivoʼo ya bʼAmon a mam a nga bo, bi ne ntilan e kalate minkañete bejô bôte ya Yuda. 
Be nga jame nye e soñe jé, afube Uza. Mone wé Yôzias a nga jôô éjiane jé.
Yôzias a nga bili mimbu muam, éyoñ a nga tebe njô bôt; a nga jôô mimbu mewôm mela a wua e Yérusalém. Nyia a mbe jôé na: Yedida, ngone Adaya ya Bôtkat. 
A nga bo mam me ne mvaé e mise me Nti a wulu e zen ése David ésaa wé a nga wulu. A nji liʼi je e mbo nnôm nge mbo nga.
Mbu awôm a muame njô bôte Yôzias a nga jôô, ñwô a nga lôme Safan, ñyeme bekalate, e mone Atalia, e mone Mesulam, e nda Nti a jô nye na: 
Bete be Ntuni nnen, Ilkiya a lañe moné ase ba zuu nye e nda Nti, nye bebaʼale mbé be nga nyoñ e be bôt. 
Ba ye kalane nye e mo me ba be bili mbeʼe ya wulu ésaé ya nda Nti. Be ki ba ye ve nye ba ba bo ésaé ya kôme mevôme ya Nda Nti me maneya ndaman: 
mintyetyeñ, e bôte ba lôñ, bemaot, asu ya kuse bilé a mekoʼo me ne mbaan, ma siliban asu ya kôme nda . 
Ve ba ye bo te sili be sitoʼo ya moné ba kalane be mo, amu ba bo ésaé ane da yian.
Ane Ntuni nnen, Ilkiya, a nga jô Safan, ñyeme bekalate na: Ma te some kalate metiñ e nda Nti! Ilkiya a kalane nye Safan, nde a nga lañe nye. 
Ane Safan ñyeme bekalate a nga ke be njô bôt. A nga kate njô bôte na: Bebo bisaé bôé be maneya suu moné a too e nda Nti, a kalane nye e mo me ba be bili mbeʼe ya tindi ésaé ya nda Nti. 
Safan ñyeme bekalate, a nga kate fe njô bôte na: Ntuni Ilkiya a te kee ma kalate éziñ. Ane Safan a nga lañe nye asu be njô bôt. 
Eyoñe njô bôt a nga wôʼô mejô ya kalate metiñ, a nga nyabe mengômesane mé.
Nde njô bôt a nga ve Ilkiya Ntuni, Ahikam e mone Safan, Akbor e mone Miké, Safan ñyeme bekalate a Asaya mbo ésaé njô bôt abendé na: 
Kela silane nkômbane Nti asu dam, asu bôt a asu Yuda ase, ajô mejô ya kalate ba te som; amu ayaa Nti e ne anen, da yôñe bia nyô, amu bʼésaa bangan be nji ke vôʼôlô mejô ya kalate nyô, asu ya bo ane mam mese me ne ntilan été ajô dangan me né.
Ane Ntuni Ilkiya, Ahikam, Akbor, Safan a Asaya, be nga ke be nkulu mejôa minga ulda, nga Salum, e mone Tikva, mone Arhas, mbaʼale mengômesan. A nga too e Yérusalém, e mfefé tison. 
Eyoñe be maneya kobô nye, a nga jô be na: Avale di nde Nti, Zambe Israél a jô na: Katane môt a te lôme mia be ma na: 
avale di nde Nti a jô na: Ma ye zuu bidim e vôme nyô, a e be bôt be too été, avale mejô mese me ne ntilan e kalate njô bôt a te lañ me né. 
Amu be liʼiya ma, a diʼi bezambe befe beôlobinda, a bo me na me wôʼôlun a mimboone ya mo map, ajô te ayaa dam é kalaneya nduan e vôme nyô, a e se nguleya dim. 
Ve mia ye jô njô bôte ya Yuda a te lôme mia asu ya sili nkômbane Nti na: Avale di nde Nti, Zambe Israél a jô ajô ya mejô wo te wôʼô na: 
amu nleme wôé wo te biban amu wo te sili womiene si e mise me Nti éyoñ wo te wôʼô jame me jôya vôme nyô a bôt be too été e too abé , vôm ate a ye bo jôm ôson a jôm ba biasé, a amu wo te nyabe mengômesane môé a yôn asu dam, ma fe me wôʼôya, nalé Nti a jô. 
Ajô te ma ye nyoñe wo e vôme bʼésoo bôé be né, wo ye nyoñebane mvoʼé e soñe jia ya mesoñe môé, a mise môé ma ye bo te yene bidim bise ma ye zuu bie e vôme nyô. Ane be nga ke kate njô bôt éyalane te.
Ane njô bôt a nga lôme tyiñe na, be sulane bemvendé bese ya Yuda e fefele jé Yérusalém. 
Eyoñe te njô bôt a nga bet e nda Nti, baa be bôte bese ya Yuda a ba bese be too Yérusalém, betuni, bekulu mejô a ayoñ ese, ataté môt a ne tyôtyoé a kui nyô a ne anen. Ane a nga lañe mejô mese me mbe kalate élat été nye be nga som e nda Nti. A nga lañe nye e melo map. 
Njô bôt a nga tele e fôsbôdene yôp, e mise me Nti, nde a nga bo élate ji na, a ye tôñe Nti a baʼale mebendé mé, miñyeʼelane mié, a minjôane mié, a e nleme wé ôse, a nsisime wé ôse, nalé a ye baʼale mejô ya élate te, mme me ne ntilan e kalate ate été; a bôt bese be nga nyiin élat été.
Ane njô bôt a nga bendé Ilkiya ntuni nnen, betuni be ne bebaʼa, a bebaʼale mbé na, be kuli e biôm bise bi nga boban asu baal atane ya nda Zambe Nti, nalé fe bi bi nga boban asu akéra, a ateté ese ya yôp; a nga diʼi bie e Yérusalém atan, e mesi ya Sédroñ, a bo na, be beʼe asube yʼété a kee de e Bétél. 
A nga vaa betuni bejô bôte ya Yuda be nga telé, e too na, be nga bo be dikiʼi beôlobinda e bito ya bikôndôʼô yôp, e bitisone ya Yuda, a e mevôm ma bômane Yérusalém; a nga vaa fe ba be mbe be dikiʼi beôlobinda asu baal , jôp, ngon, ateté e tii a jôp, a beta nsamba ateté ase ya yôp. 
A nga vaa akôn akéra e nda Nti été, a kee de e Yérusalém atan, e mbiʼili Sédroñ; a nga diʼi de nduan e mbiʼili Sédroñ e ntoo ve asub asup. A nga wua asube yʼété e soñe bôte ya ayoñe yôp. 
A nga tyame menda bebo ébamba mme me mbe e nda Nti été, e vôm ate nye binga be nga bo be tiñe bindelé ya buti akôn akéra. 
A nga loone betuni bese ya bitisone ya Yuda; a nga ve bito ya bikôndôʼô yôbe mvin, e vôme betuni be mbe be dikiʼi beôlobinda, ataté Géba a kui Birséba; a nga tyam bito ya bikôndôʼô yôp bi mbe e fefele mimbé, e ji é mbe anyiine ya mbé Yasua, évete ya tison, e ji é mbe mbo ngal, éyoñe be mbe be nyiʼin e mbé ôse ya tison môt a ne kômbô nyiin. 
Ve da na, betuni ya bito ya bikôndôʼô yôp be nji bo nguleya bet ataʼa metunaʼa Nti e Yérusalém; be mbe nguleya di ve belet é ne te mvusan ézezañe bobenyañ. 
Njô bôt a nga ve Tôfét mvin, nyô a mbe mbiʼili mona Inom nalé môt a ye bo te beta diʼi monafame wé nge monaminga wé e nduan asu duma Molok.  
A nga vaa bikabela bejô bôte ya Yuda be nga telé asu duma jôb anyiine ya nda Nti, bebé a étune nda miaʼa ba loone na Nétan-Mélék, nje éte é mbe mfaʼa ya mbalaʼa si; a nga diʼi bevagoñe be jôb e nduan. 
Njô bôt a nga tyame fe metaʼa metunaʼa me mbe mbalaʼasi étune nda Akaz ya yôp, mme bejô bôte ya Yuda be nga telé, nalé fe metaʼa metunaʼa Manasé a nga lôñ e minseñe mibaé ya nda Nti; A nga vaa me valé a wua asube yʼété e mbiʼili Sédroñ. 
Njô bôt a nga ve bito ya bikôndôʼô yôb bi nga too Yérusalém nkaʼa yate mvin, e nkôl éndaman, mfaʼa ya nké, mbie Solômon a nga lôñ asu duma astarté, mbia jôme Besidônieñ, duma Kemôs, mbia jôme Môab, duma milkom, angôndô bone bʼAmon. 
A nga buʼu mekône mekok , a baʼé mekôn mʼakéra a jalé mevôm me nga tele a bivese bi bôt.
Yôzias a nga tyame fe ataʼa metunaʼa e mbe e Bétél, a éto ya ékôndôʼô yôp Yérôbôam, e mone Nébat, a nga lôñe na a dutu Israél a bo abé; a nga tyam ataʼa metunaʼa te a éto jé ya ékôndôʼô yôp, a diʼi éto ya ékôndôʼô yôp a bo je vʼasub asup, a nga wua fe akôn akéra e nkabaʼa nduan été. 
Eyoñ a nga bulan, Yôzias a nga yene mesoñ me nga too e nkôle yôbe valé; ane a nga lôme bôt be ke nyoñe bivese ya mesoñ mete na, a diʼi bie ataʼa metunaʼa yôp: a nga ve de mvin avale mejô me Nti me mbe, mme môta Zambe a nga yôtan. 
Yôzias a nga beta sili na: Za a ne nlôñane soñe wuli? Nde bôte ya tison be nga yalane na: E soñe môta Zambe a nga so Yuda a yôtan e mam ô ndôme mane tôé e ataʼa metunaʼa ya Bétél nje le. 
Ane a nga jô na: Jôkaʼane je! Môt a boʼo te nnambe bivese bié! Nde be nga liʼi bivese bié a bi bi nkulu mejô a nga so Samari.
Yôzias a nga mane fe tyam menda mese me mbe bito ya bikôndôʼô yôp, e bitisone ya Samari bejô bôte ya Israél be nga lôñ asu ya soñe Nti na a yaa. A nga bo bie aval ébien a nga bo bi ya Bétél. 
A nga wôé betuni bese ya bito bi mbe bikôndôʼô yôp, e bitisone bite, e metaʼa metunaʼa yôp; a nga diʼi fe bivese bi bôt été yôp. Eyoñe te a nga bulan e Yérusalém.
Ane njô bôt a nga ve bôte bese abendé di na: Jeman abôʼô Pak asu duma Nti, e Zambe wônan, aval e ne ntilan e kalate élat. 
Be nji tame jem avale paʼa te, ataté éyoñe betyiʼi mejô be nga jôô Israél, toʼo éyoñe bejô bôte ya Israél a Yuda be nga jôô. 
Ve mbu awôm a muame Yôzias a nga jôô, ñwô be nga jeme Pak éte e Yérusalém asu duma Nti.
Yôzias a nga mane fe vos ba be mbe be biʼi bekôn a ba be mbe be biʼi mame ya melu ôsu, betérafim, bengunemelan a mbuan ôse be mbe be yenek e si ya Yuda a e Yérusalém, nalé mejô ya metiñ ma ye tôéban, mejô me mbe ntilan e kalate ntuni Ilkiya a nga som e nda Nti.
Njô bôte mfe a nji bo nye ôsu, a too nyô a nga bulan e be Nti a nleme ane nye, a wuluʼu ane metiñe me Môze mese me né. Mvuse jé, mfe a nji tebe a too nalé. 
Ve Nti a nji bulane mvus, éyoñe ya beta ayaa a nga kalane nye ane nduan mfaʼa Yuda, amu abé ese Manasé a nga bo nye. 
Nti a nga jô na: Toʼo Yuda, ma ye fe telé nye fefe a kôlô e vôme me né, avale me nga telé Israél e fefe, ma ye ben e tisone me nga top, Yérusalém, nalé fe e nda me nga jô na: E jôé dam da ye tabe valé.
Mimboon mivoʼo mi Yôzias, mam mese a nga bo, ye me nji bo ntilan e kalate minkañete bejô bôte ya Yuda? 
E melu mé, Faraoñ Nékô, njô bôte ya Ejipte, a nga bet a ke tôbane njô bôte ya Asiri mfaʼa ya Efrat. Eyoñe te njô bôte Yôzias a nga wulu a ke tôbane nye, ve Faraoñ, nné ane a nga yene nye, a nga wôé Yôzias e Megidô. 
Eyoñ a wuya, bebo bisaé bé be nga beʼe nye e vagoñ a kee nye Megidô e Yérusalém. Be nga jame nye e soñe jé. Ane bôt be nga too Yuda be nga nyoñe Yôakaz, e mone Yôzias a woʼo nye mbon, a telé nye njô bôt éjian ésaa wé.
Yôakaz a nga bili mimbu mewôm mebaé a mila éyoñ a nga tebe njô bôt; a nga jôô ngon éla e Yérusalém. Nyia a mbe jôé na: Amutal, ngone Yérémi ya Libna. 
A nga bo mam me ne abé e mise me Nti, mezene mese, aval bʼésaa bé be nga bo. 
Faraoñ Nékô a nga kaʼa nye ngataʼa e Ribla, e si Amat na, a bo te beta jôô e Yérusalém. A nga sili Yuda toya a too betalañ be argent ntet a talañ or wua. 
Faraoñ Nékô a nga telé Eliakim, e mone Yôzias njô bôt, éjian ésaa wé Yôzias. A nga tyendé nye jôé a yôlé nye na Yehôyakin. A nga bi Yôakaz mbôk a zuu nye Ejipte, vôm ate a nga wu. 
Yehôyakin a nga ve Faraoñ argent a or, ve a nga taté yemelan abim akum e ne si jé, asu ya ve moné ate, aval abendé Faraoñ e mbe; a nga miate bôte ya si jé na be ve Faraoñ Nékô argent a or, môt ase aval ane tañe jé é né.
Yehôyakin a nga bili mimbu mewôm mebaé a mitan éyoñ a nga tebe njô bôt; a nga jôô mimbu awôm a wua e Yérusalém. Nyia a mbe jôé na Zebuda, ngone Pedaya ya Ruma. 
A nga bo mam me ne abé e mise me Nti, e mezene mese, avale bʼésaa be nga bo.
Melu a mbe njô bôt, Nébukatnétzar, njô bôte ya Babilôn, a nga ke ôban. Yehôyakin a nga ke éjôé jé si tañe mimbu mila; ve a nga beta ben éjôé jé. 
Ane Nti a nga lôme minsamba Bekaldééñ be wosane Yehôyakin, nalé fe minsamba Besirieñ, Bemôabite a minsamba Beamônite; a nga lôme mie mi ke wosane Yuda na a jañ avale nkobô Nti a nga kobô anyu bebo bisaé bé bekulu mejô ô mbe.
Jame te e nga bobane foʼo vʼamu abendé Nti, amu a nga kômbô telé Yuda fefele ya asu dé, amu abé ese Manasé a nga bo, 
a amu metyi me ne te bijô, mme Manasé a nga kuli, metyi me ne te bijô mme a nga jalé Yérusalém. Nti a nji ke kômbô jamé.
Mimboon mivoʼo mi Yehôyakin, a mam mese a nga bo, bi ne ntilan e kalate minkañete bejô bôte ya Yuda. 
Yehôyakin a nga bômbô baa bʼésaa vôme wua. E mone wé Yehôyakin a nga jôô éjiane jé.
Njô bôte ya Ejipte a nji fe beta kui atane ya si jé, amu njô bôte ya Babilôn a nga mane nyoñe biôme bise bi mbe biôme bi njô bôte ya Ejipte, ataté asôʼô yʼEjipte a kui ôsôé Efrat.
Yehôyakin a nga bili mimbu awôm a muam éyoñ a nga tebe njô bôt; a nga jôô ngon éla e Yérusalém. 
A nga bo mam me ne abé e mise me Nti, e mezene mese, aval ésaa a nga bo.
Melu mete bebo bisaé be Nébukatnétzar, njô bôte ya Babilôn, be nga bet a wosane Yérusalém, ane be nga dili tisone bita. 
Nébukatnétzar, njô bôte ya Babilôn, a nga suane metataʼa me tison, éyoñe te bebo bisaé bé be diliʼi je bita. 
Eyoñe te Yehôyakin, njô bôte ya Yuda, a nga ke tôbane njô bôte ya Babilôn, émien, nyia, bebo bisaé bé, bivete bié a bezimbi bé. Njô bôte ya Babilôn a nga bi nye mbôk e mbu muame ya éjôé jé. 
A nga kuli akum ese ya nda Nti a nda njô bôt atan. A nga mane bôé biôme bise bi ne mboon a or bifuse bifus, mbie Solômon, njô bôte ya Israél, a nga bo e nda Zambe Nti, avale Nti a nga jô. 
A nga mane kee Yérusalém ase e minkôm, bivete bise a benya bôte bese, toyini awôm, a mintyetyeñe mise a belui mengôñ; bone be bôte ya si étam mbe be nga liʼi. 
A nga kee fe Yehôyakin e Babilôn; a nga kee fe nyia njô bôt e minkôm, akôlô Yérusalém a ke e Babilôn, nalé fe binga be njô bôt a bezimbi bé, a biwôlô bi bôte ya si. 
Bôte mewosan toyini zamgbwa, mintyetyeñ a belui mengôñ toyini. Bese be too bevevee be bôt, be too nkôman asu bita. Njô bôte ya Babilôn a nga kee be minkôm e Babilôn.
Njô bôte ya Babilôn a nga telé Matania, ésaa mongô Yehôyakin njô bôt, éjiane Yehôyakin émien, a nga tyendé jôé dé a yôlé nye na Sédékias.
Sédékias a nga bili mimbu mewôm mebaé a wua éyoñ a nga tebe njô bôt, a nga jôô mimbu awôm a wua e Yérusalém. Nyia a mbe jôé na Amutal, ngone Yérémi ya Libna. 
A nga bo mam me ne abé e mise me Nti e mezene mese, avale Yehôyakin a nga bo. 
Mame mete me nga boban amu ayaa Nti e nga jimbi Yérusalém a Yuda, a kui vôme ya wua be fé be kôlô nye mis. E nga bo na, Sédékias a nga bete nlô e be njô bôte ya Babilôn.
Mbu ébulu ya njôane wé, e ngon awômô é too melu awôm, Nébukatnétzar, njô bôte ya Babilôn, a nga zu wosane Yérusalém baa nsamba mewosane wé ôse; a nga vule minkan Yérusalém a too nye ôsu. Be nga lôñ alem ya wosane nye mbômaʼan. 
Be nga dili tisone bita a kui mbu awômô a wua ya Sédékias a nga jôô. 
Ngon é too melu ébu, zaé fe é too ngul abui e tison été, bôt tee bidi ya di, 
be nga tub afôla akaʼa ya tison. Ane njô bôt a nga tup a alu, a bôte mewosan bese, be nga lôt e zene ya mbé ô ne e zañe mimfine mibaé, bebé afube njô bôt, éyoñe te Bekaldééñ be bômaʼane tisone nkuk. A nga tyii e zene ya Araba. 
Ve nkane bita Bekaldééñ ô nga tôñe njô bôt a koone nye e mbiʼili Yérikô, a nsamba mewosane wé ô nga mialan a ke nye ôyap. 
Ane be nga bi njô bôt a kee nye e be njô bôte ya Babilôn e Ribla a be nga tyiʼi nye ajô a ve nye melep . 
Be tyiʼi bobefame be Sédékias tyiñ émien a too; wôna njô bôte ya Babilôn a nga bo na be tube Sédékias mis, a nga bo fe na be kaʼa nye a minkole mi mvot a kee nye e Babilôn.
E ngone muam é too melu zamgbwa, mbu awôm a ébulu Nébukadnétzar njô bôte ya Babilôn a nga jôô, ñwô Nébuzaradañ, évete bebaʼale, mbo ésaé njô bôte ya Babilôn, a nga zu e Yérusalém. 
A nga diʼi nda Nti, e nyô njô bôt a ma mese ya Yérusalém; a nga diʼi avale nda ése, a avale éwôlô ese nda éte é mbe nguleya bo. 
Minkane bita Bekaldééñ mise mia wulu évete bebaʼale, mi nga tyam mimfin mia bômane Yérusalém. 
Nébuzaradañ, évete bebaʼale, é nga kee mebukaʼa me bôt me nga too tison minkôm, nalé fe ba be nga kañese ke éjôé njô bôte ya Babilône si, a e jama bôte mbok. 
Ve évete bebaʼale é nga ve nkañesan e be bone be bôte na, be liʼi e Yuda ane bebé mefube mindik a ane besenane si.
Bekaldééñ be nga buʼu beta mekône me mvot me mbe e nda Nti, metin, mañ me mvot me mbe e nda Nti, a be nga kee mvot e Babilôn. 
Be nga nyoñ beminkeñe, bisobelé, atyeñ, bilaé a biôme bi mvot bise be nga bo bie ésaé. 
Evete bebaʼale é nga nyoñe fe bikanda bi nduan a bilaé, jôm ése é mbe or a jôm ése é mbe argent. 
Beta mekône mebaé, mañ a metin, mbie Solômon a nga bo asu nda Nti teke môt a nga yem adite ya biôme bi mvot bite bise. 
Beta akône wua a mbe ôyabe yôp menyiʼi me mo awôm a muam, andoʼo mvot e bete de yôp e too menyiʼi me mo mela nté ya yôp, e bili avot a bibuma bi grenad bi to andoʼo te été mbômaʼane, bise mboon a mvot; beta akône baa a mbe fe avale te, avot e too été.
Evete bebaʼale é nga nga nyoñe ntuni nnen Seraya, Sôfôni, baʼa ntuni , a bebaʼale mbé belaa. 
E tison, a nga bi évete bezimbi é mbe é baʼaleʼe bezimbi a bôte betan be mbe be boʼo njô bôt ésaé a mbe be nga too e tison; a nga bi fe ñyeme bekalate, évete nsamba mewosan é nga bili ésaé ya nyoñe bôt, bôte ya été mewôm mesaman be too e tison. 
Nébuzaradañ, évete bebaʼale, a nga bi be mimbôk a kee be e be njô bôte ya Babilôn e Ribla. 
Ane njô bôte ya Babilôn a nga bibi a wôé be e Ribla, e si ya Amat. Avale di nde Yuda a nga ke minkôm ôyab a si jé.
Mfaʼa bôt be nga liʼi e si ya Yuda, e ba Nébukatnétzar, njô bôte ya Babilôn a nga kañese na be liʼi, a nga telé Gedalia a bo ngovina wob a too e mone Ahikam, e mone Safan.
Eyoñe bivete bise ya minsamba, bebien a bôte bap be nga wôʼô na njô bôte ya Babilôn a teléya Gedalia ngovina, be nga ke be Gedalia e Mispa be too na: Israél e mone Netania, Yôhanañ e mone Karéa, Seraya e mone Tanhumét ya Netôfa a Yazaniahu e mone Makatieñ. Bebien a bôte bap. 
Gedalia a nga kane be ngana, be a bôte bab a jô be na: Te koone jam éziñe woñ e soʼo e be bebo bisaé ya be Bekaldééñ; tabaʼan e si jenan a bo njô bôte ya Babilône bisaé wôna mia ye nyiñe mvoʼé . 
Ve e ngone zamgbwale, Ismaél e mone Nétania, e mone Elisama ya nda bejô bôt, a nga zu a bôte awôm, ane be nga bibi Gedalia, nde a nga wu, a Beyude a Bekaldééñ baa be be be nga too e Mispa. 
Eyoñe te ñhe bôte bese be nga kôlô, ataté nyô a ne tyôtyoé a kui nyô a ne anen, nalé fe bivete ya minsamba, a ke Ejipte amu be nga ko Bekaldééñ woñ.
Mbu mewôm mela a zamgbwale ya nkeane minkôme Yehôyakin, njô bôte ya Yuda, ngon awôm a baa é too melu mewôm mebaé a zamgbwa, ñwô Evil-Mérôdak, njô bôte ya Babilôn, mbu ôsu a nga taté jôô, a nga kuli Yehôyakin, njô bôte ya Yuda nda mimbôk a duma ese. 
A nga kobô nye mbamba nkobô a telé éto njôane jé ôsu ya éto njôane bejô bôt baa be be be nga too e Babilôn. 
A nga bo nye na a tyendé mengômesane mimbôʼô mé a nga beʼe, a Yehôyakin a nga di éyoñ ése e vôm a nga too, nté ôse a nga vee. 
Nté ôse a nga vee, baa njô bôt be nga laane minlañ.
Adam, Sét, Anos, 
Kénan, Mahalalél, Yéréd, 
Hénok, Metuséla, Lemék, 
Noé, Sém, Sam a Yafet.
Bone be Yafet: Gômer, Magôg, Madayi, Yavan, Tubal, Mésék a Tiras. 
Bone be Gômer: Akénag, Difat a Tôgarma. 
Bone be Yavan: Elisa, Tarsisa, Kitim a Rôdanim.
Bone be Sam: Kus, Mitsrayim, Put a Kanaan. 
Bone be Kus: Seba, Avila, Sabta, Raéma a Sabtéka. Bone be Raéma: Saba a Kedan. 
Kus a nga biaé Nimrôd; Nye a nga taté bo éwôlô môt ôsu e si nyô. 
Misrayim a nga biaé bôte ya Lud, ba ya Anam, ba ya Lehab a ba ya Naftua, 
bôte ya Patrus, ba ya Kaslu, e vôme Befilisteñ be nga so a bôte ya Kaftor. 
Kanaan a nga biaé Sidoñ, ntôle mone wé a Hét, 
bôte ya Yebuz, Beamorééñ, Begirgazieñ, 
Behérieñ, Bearkieñ, Besinieñ, 
Bearvadieñ, Besemarieñ, Behamatieñ.
Bone be Sem: Elam, Asur, Arpaksad, Lud a Aram; Uts, Hul, Géter a Mesék. 
Arpaksad a nga biaé Séla; Séla a nga biaé Héber. 
Bobefam bebaé be nga bialé e be Héber: wua jôé na Pélég, amu si é nga kaban éyoñe melu jé, a jôé monyañe wé é mbe Yôktan. 
Yôktan a nga biaé Almôdad, Séléf, Hatsarmavét, Yéra, 
Hadôram, Uzal, Dikla, 
Ebal, Abimaél, Saba, Ofir, Havila a Yôbab. 
Balé beta bese be mbe bone be Yôktan.
Miaé awôme ya be Sem: Arpakad, Séla, 
Héber, Pélég, Réu, 
Serug, Nakor, Téra, 
Abram, nye a ne Abraham.
Bone bʼAbraham: Izak a Ismaél. 
E mvoñe bôte jap e nje nyô: Nebayôt, e ntôle mone Ismaél, Kédar, Adbeél, Mibsam, 
Mikma, Duma, Nasa, Hadad, Téma, 
Yetur, Napik a Kédma. Bone be Ismaél mbe le.
Bone be Ketura, ébon Abraham: Zimran, Yôksan, Medan, Madian, Yisbak a kua. Bone be Yôksan: Saba a Dedan. 
Bone be Madian: Efa, Efer, Hénok, Abida a Elda.
Abraham a nga biaé Izak. Bone bʼIzak: ésô a Israél.  
Bone bʼEsô: Elifaz, Reuél, Yeus, Yaélam a Kôra. 
Bone bʼElifaz: Téman, Omar, Sefi, Gaétam, Kemaz, Timna a Amalék. 
Bone be Reuél: Nahat, Zéra, Samma a Miza. 
Bone be Séir: Lôtan, Kôbal, Sibéôn, Ana, Disôn, Etsér a Disan. 
Bone be Lôtan: Hôri a Hômam. Kala Lôtan: Timna. 
Bone be Kôbal: Alyan, Manahat, Ebal, Sefi a Onam. Bone be Sibeôn: Aya a Ana. 
Bone bʼAna: Disôn; Bone be Disôn: Hamran, Ekban Yitrañ a Kerañ. 
Bone be Etsér: Bilan, Zavan a Yakan. Bon be Dikan: Uts a Aran.
Bejô bôt be nga jôô e si yʼEdom te na njô bôt éziñ a tebe na a jôô bone bʼIsraél: Béla, e mone Béor, jôé tisone jé e mbe Dinhaba. 
Béla a nga wu, a Yôbab, e mone Zéra ya Bôtsra a nga jôô éjiane jé. 
Yôbab a nga wu a Hukam ya si Betémanite a nga jôô éjiane jé. 
Hukam a nga wu a Hadad, e mone Bedad, a nga jôô éjiane jé. E nye a nga bôé bôte ya Madian e si ya Môab. Jôé ya tisone jé e mbe na Avit. 
Ane Hadad a nga wu a Samla ya Masréka a nga jôô éjiane jé. 
Eyoñe Samla a wuya, Saül ya Rehôbôt a ne e mfôm ôsôé a nga jôô éjiane jé. 
Eyoñe Saül a wuya, Baal Hanan, e mone Akbor a nga jôô éjiane jé. 
Mvus awu Baal Hanan, ane Hadad a nga jôô éjiane je. Jôé ya tisone jé e mbe na Payi, a jôé minga wé e mbe na Mehétabeél, ngone Matréd, ngone Mézahab.
Ane Hadad a nga wu. Bivete yʼEdom bi mbe na: Évete Timna, évete Alva, évete Yetét, 
évete Ohôlibama, évet Ela, évete Pinôn, 
évete Kenaz, évete Téman, évete Mibtsar, 
évete Magdiel, évet Iram. Bivete yʼEdom mbie le.
Môé me bone bʼIsraél mme ma: Ruben, Siméon, Lévi, Yuda, Isakar, Zabuloñ,  
Dan, Yôsep, Bényamin, Néftali, Gad a Azér.
Bone be Yuda: Er, Onan, Séla; belale bete mbe, e monaminga Kua, ngone ya Kanaan a nga biaé nye; Er, ntôle mone Yuda, ô mbe abé e mise me Nti: ane a nga wôé nye. 
Tamar, mbome Yuda, a nga biaé nye Pérés a Zéra. Bone be Yuda bese be mbe betan. 
Bone be Pérés: Etsroñ a Hamul. 
Bone be Zéra: Zimri, Etan, Héman, Kalkol a Dara, bese betan. 
Bone be Karmi: Akar, nye a nga dutu Israél minjuk éyoñ a nga baʼale ngabe ya biôm bi mbe ntiñetane ya jañ.  
Bone bʼEtan: Azaria. 
E bone Etsroñ a nga biaé: Yerameél, Ram a Kelubayi. Bone be Yakob.
Ram a nga biaé Aminadab, Aminadab a nga biaé Nahsôn, évete bone be Yuda. 
Nahsôn a nga biaé Salma. Salma a nga biaé Bôaz. 
Bôaz a nga biaé Obéd. Obéd a nga biaé Izayi. 
Izayi a nga biaé Eliab, ntôle mone wé, Abinadab ki nyô baa, Siméa e nyô lale. 
Natanaél a mbe nyô nyini, Radayi e nyô tane, 
Otsém e nyô samane, David e nyô zamgbwale. 
Bekale bap be mbe môé na: Seruya a Abigayil. Bone be Seruya be mbe na: Absayi, Yôab a Asaél, bese belaa. 
Abigayil a nga biaé Amasa; ésaa Amasa a mbe Yéter, mone Ismaélite.
Kaléb, e mone Etsroñ, a nga biaé bon ba be binga bé Azuba a Yériôt. E bone ba Azuba be nga biaé mbe ba: Yéser, Kôbab a Ardôn. 
Eyoñ Azuba a wuya, Kaléb a nga luʼu Efrat, nyô a nga biaé nye Hur. 
Hur a nga biaé Uri a Uri a nga biaé Betsaleél. 
Ane Etsroñ a nga ke bômbô ngone Makir, ésaa Galad. A nga luʼu nye valé émien a ntoo mimbu mewôm mesaman, nde a nga biaé nye Ségub. 
Ségub a nga biaé Yayir nyô a nga bili bitison mewôm mebaé a bilaa e si ya Galad. 
Begézurieñ a Besirieñ be nga nyoñe be bitison bi too môé na Yayir, Kenat a mewôm me ne éjôé jé, bise bitison mewôm mesaman. Balé bete bese be mbe bone be Makir, ésaa Galad.
E Mvus awu Etsroñ e Kaléb-Efrata, Abiya e minga Etsroñ a nga biaé nye Askur ésaa Tekôa. 
Bone be Yérahmeél, ntôle mone Etsroñ, be mbe: Ram, ntôle mon, Buna, Orén a Otsem, Ahiya.
Yerahmeél a nga luʼu minga mfe jôé na: Atara, nye a mbe nyia Onam. 
Bone be Ram, ntôle mone Yerahmeél, be mbe na: Maats, yamin a Eker. 
Bone bʼOnam be mbe na: Sammayi a Yada. Bone be Sammayi: Nadab a Abisur. 
E minga Abisur a mbe jôé na: Abihayil, nde a nga biaé nye Ahban a Môlid. 
Bone be Nadab: Séled a Apayim. Séled a nga wu teke mon. 
Bone be Apayim: Yiseyi. Bone be Yiseyi: Sésan. Bone be Sésan: Alayi. 
Bone be yada, monyañe Sammayi: Yéter a Yônatan. Yéter a nga wu teke mon. 
Bone be Yônatan: Pélét a Zaza. Bone be Yérahmeél mbe le.
Sésan a nji bi bobefam, ve a nga bili bobebinga. Sésan a nga bili ôlo ô too mon Ejiptieñ jôé na Yara. 
Sésan a nga ve Yara, ôlo vié ngo jé a luʼu je; ngon éte é nga biaé nye Atayi. 
Atayi a nga biaé Natan, Natan a nga biaé Zabad; 
Zabad a nga biaé Eflal; Eflal a nga biaé Obéd; 
Obéd a nga biaé Yéhu; Yéhu a nga biaé Azaria; 
Azaria a nga biaé Hélét; Hélét a nga biaé Elasa; 
Elasa a nga biaé Sismayi; Sismayi a nga biaé Salum; 
Salum a nga biaé Yekamya; Yekamya a nga biaé Elisama.
Bone be Kaléb, monyañe Yerahmeél: Mésa, ntôle mone wé, nye a mbe ésaa Zif, a bone be Marésa, ésaa Ebroñ. 
Bone bʼEbroñ: Kôra, Tapua, Rékém a Sema. 
Sema a nga biaé Raham, ésaa Yorkeam. Rékém a nga biaé Sammayi. 
Bone be Sammayi: Maôn; a Maôn a mbe ésaa Bét-Sur. 
Efa, ébone Kaléb a nga biaé Harañ, Môtsa a Gazéz. Harañ a nga biaé Gazéz. 
Bone be Yadayi: Régém, Yôtam, Gésan, Pelét, Efa a Saaf. 
Maaka, ébone Kaléb, a nga biaé Séber a Tirhana. 
A nga biaé fe Saaf, ésaa Madmana a Seva ésaa Makbéna a ésaa Gibéa. Ngone Kaléb é mbe Aksa. 
Bana be mbe bone be Kaléb: Kôbal, e mone Hur, ntôle mone Efrata a ésaa Kiryat-Yearim. 
Salma, ésaa Bétléhém, Haréf, ésaa Bét-Gédér. 
Bone be Kôbal, ésaa Kiryat-Yearim be mbe na: Harôé Hatsi-Hammenuhôt. 
Mebum me bôte me Kiryat-Yearim me mbe na: Beyetérieñ, Bepurieñ, Bekumatieñ a Bemikrayieñ; E ne Besoréatieñ be nge so be nalé fe Beéktaôlieñ. 
Bone be Salma: Bétléhém a Benetôfatieñ, Arrôt-Bét-Yôab, Hatsi-Hammanati, Besoréieñ; 
Mebum me bôt me betili bekalate me nga too Yaébét Betiréatieñ, Besiméatieñ a Besukatieñ. Be mbe Bekénieñ, be soʼo be Hamat ésaa nda bôte Rékab.
Bone be David be nga bialé nye Ebroñ mbe ba: ntô ô mbe jôé na Amon, ba Ahinôam ngone ya Yizrél be nga biaé nye; nyô baa a mbe jôé na Daniel ba Abigayil ya Karmel be nga biaé nye; 
Nyô lale a mbe jôé na Absalom, e mone Maaka, ngone Talmayi, njô bôte ya Gésur; nyô nyini a mbe jôé na Adôniya e mone Agir; 
Nyô tane a mbe jôé na Sefatia, ba Abital be nga biaé nye; nyô samane a mbe jôé na Yitream, ba minga wé Agla be nga biaé nye. 
Bone bete besaman be nga bialé nye Ebroñ; a nga jôô Ebroñ valé mimbu zamgbwa a ngon ésaman, wôna a nga jôô ki e Yérusalém mimbu mewôm mela a mila.
Bone be nga bialé nye Yérusalém mbe ba: Siméa, Sôbab, Natan a Solômon, ba Bat-sua, ngone Ammiél, be nga biaé benyin; 
Yibhar, Elisama, Elifélét 
Nôga, Néfég, Yafia, 
Elisama, Eliada a Elifélét, bôt ébu. 
Bese be too bobefam be David, te lañe bobefam a nga biaé e be bibon. Tamar a mbe kale jap.
E mone Solômon a mbe jôé na Rôbôam; mone Rôbôam a mbe Abiya; mone Abiya a mbe Asa; mone Asa a mbe Yôzafat; 
mone Yôzafat a mbe Yôram mone Yôram a mbe Ahazia; mone Ahazia a mbe Yôta;  
E mone Yôta a mbe Amatsia; e mone Amatsia a mbe Azaria; e mone Azaria a mbe Yôtam;  
e mone Yôtam a mbe Ahaz; e mone Ahaz a mbe Ezékias; e mone Ezékias a mbe Manasé 
e mone Manasé a mbe Amon; e mone Amon a mbe Yôzias; 
E bone be Yôzias be mbe avale di: ntô ô mbe jôé na Yôhanañ; nyô baa: Yehôyakin; nyô lale: Sédékias; nyô nyini: Salum. 
E mone Yehôyakin: Yékônia; e mone Yékônia: Sédékias.
Bone be mone mimbôk Yekônia: Sealtiél e mone wé, 
Malkiram, Pedaya, Sénatsar, Yekamia, Hôkama a Nedabia. 
Bone be Pedaya: Zôrôbabél a Simeyi. Bone be Zôrôbabél: Mesulam a Hanania, Selômit a mbe kale jap; 
a Kasuba, Ohel, Bérékia, Hasadia, Yusab, Héséd, bôte betan. 
Bone be Hanania: Pelatia a Ezayi; Bone be Refaya, bone be Arnan, bone be Abdias, bone be Sekania. 
Bone be Sekania: Semaéya; Bone be Semaéya: Hatuk, Yigéal, Baria, Nearia a Safat, bôte besaman. 
Bone be Nearia: Elioémayi, Ezékias a Azrikam, bôte belaa. 
Bone bʼElioénayi: Hôdavyawu, Eliasib, Pelaya, Akub, Yôhanañ, Delaya a Anani bôte zamgbwa.
Bone be Yuda: Pérés, Etsroñ, Karmi, Hura Kôbal. 
Reaya, e mone Kôbal, a nga biaé Yahat; Yahat a nga biaé Ahumayi a Lahad. Mebum me bôt Besoréatieñ mme le. 
Mvoñe bôte ésaa Etam nje nyô: Yizrél, Yisma a Yidba; jôé kale jap e mbe Hatselélpôni. 
Penuél a mbe ésaa Gedor a Ezér ésaa Husa. Bone be Hur mbe le, ntôle mone Efrata ésaa Bétléhém. 
Akhur, ésaa Tekôa, a nga luʼu binga bebaé, Héléa a Naara. 
Naara a nga biaé nye Ahuzam, Héfer, Témeni a Ahaktari: bone be Naara mbe le. 
Bone be Héléa: Sérét, Sôhar a Etnan. 
Kôt a nga biaé Anub a Hatsobéba a mebum Beaharehél, e mone Harum. 
Be nga semé Yaébet a dañe bobenyañ, nyia a nga yôlé nye jôé na Yaébet a jôʼô na: Amu me nga biaé nye e mintaé été. 
Yaébét a nga yeʼelane Zambe ya Israél a jô na: Nge wo jalé ma a bibotan, a nene minné miam nge wo wôé ô ne be ma nge wo bo na, ôyab a bidim, me fame mintaé! Ane Zambe a nga ve nye e mam a nga sili.
Kelub, monyañe Suha, a nga biaé Mehir, nye a mbe ésaa Ektôn. 
Ektôn a nga biaé e nda Rafa, Paséa a Tehina, ésaa tisone Nahak. Bôte ya Réka mbe le.
Bone be Kenaz: Otniél a Seraya. Bone be Otniél: Hatat 
a Méônôtayi nyô a nga biaé Ofra. Seraya a nga biaé Yôab, ésaa mbiʼili belui biôm; amu be mbe belui biôm. 
Bone be Kaléb e mone Yefuné: Iru, Ela a Naam, a bone bʼEla, a Kenaz. 
Bone be Yehaléleél: Zif, Zifa, Tirya a Azarél. 
Bone be Esdras: Yeter, Meréd, Efer a yalôn. E minga Méréd a nga biaé Miriam, Samayi a Yisba ésaa Ektemôa. 
E minga Meréd ate, ngone ya Yudée, a nga biaé Yéréd, ésaa Gedor, Héber ésaa Sôkô a Yekutiél, ésaa Zanôa. Bone be Bitia, ngone Faraoñ, nje Méréd a nga luk mbe le. 
Bone be minga Hôdiya, kale Naham: ésaa Kéla, mone Garmieñ, a Ektemôa, mone Maakatieñ. 
Bone Be Simon: Amnon, Rinna, Ben-Hanan a Tilôn. Bone be Yiseyi: Zôhét a Ben-Zôhét.
Bone be Séba e mone Yuda: Er, ésaa Léka, Laéda, ésaa Marésa, a mebume me bôte ya e nda ba bo ésaé sut a ma ya e nda Akbéa, 
a Yôkim, a bôte ya Kôzéba, Yôak a Saraf, mbe be nga jôô Môab a Yakubi-Léhem. Mam mete me ne minnôme mi mam. 
Be mbe bemé mevieʼe bikon, a e bôte be too mefub a e bilum été; be nga too valé ba be njô bôt, be boʼo nye bisaé.
Bone be Siméoñ: Nemuél, Yamin, Yarib Zéra, Saül; 
Salum e mone wé; Mibsam e mone wé, mikma e mone wé. 
Bone be Mikma: Hamuel e mone wé. 
Simeyi a nga biaé bobefam awôm a besaman a bobebinga besaman. Bobenyañ be nji ke biaé abui bon . Mebum me bôte map mese me nji ke fôé ane bone be Yuda. 
Be nga too e Birséba, e Môlada a e Hatsar-Kual, 
e Bila, e Etsém, e Tôlad, 
e Bétuél, e Horma, e Tiklag, 
e Bét-Markabôt, e Hatsar-Susim, e Bét-Bireyi a e Saarayim. Bitisone biap a minlame miap mbie le, 
a kui éyoñe David a nga jôô, avale te fe bitisone bi: Etam, Ayin, Rimôn, Tôkén a Akan; 
ô laté a minlam mia bômane bitison bite a kui Baal. Bitabaʼa biap a bindane biap mbie le.
Mekôbad; Yamlek; Yôka e mone Amatsia; 
Yôél, Yéhu e mone Yôkibia e mone Seraya, e mone Asiél, 
Elioénayi, Yaakôba; Yekôhaya, Asaya, Adiel, Yesimiél, Benaya, 
Ziza e mone Sifeyi e mone Alôn, e mone Yedaya, e mone Simri, e mone Semaéya. 
Ba bi ndôme tote biyôlé le be mbe bivet e mebume map a menda me bôte map me nga fôé abui. 
Be nga ke mfaʼa anyiine Gedor a kui e mbiʼili mfaʼa jôp da tôô, na be jeñe bidi asu mimbame biyeme miap. 
Be nga yene bidi bi ne abeñ a abui éfuse si éziñ é too anen a évôvoé, e vôme mvoñe bôte Sam é nga too melu mvus. 
Melu Ezékias, njô bôte ya Yuda, bôte bete be nga suan, e môé map me too ntilan; be nga tyame menda bindelé a bitabaʼa bise be nga koone bie valé, be nga mane jiane bôte ya si éte a kui môse wu, a be nga tabe éjiane jap, amu bidi bi mbe valé asu bone mimbame biyeme miap. 
Bone be Siméoñ fe, bôte mintete mitan, be nga ke e minkôle ya Séyir. Pelatia, Nearia, Refaya a Uziél, bone Yiseyi be too bivete biap. 
Be nga mane wôé mebukaʼa ya Beamalésite be nga mane tup a tabe valé a zu kui e môse wu.
Ruben, ntôle mone Israél, amu nye a nga taté bialé, vʼamu a nga bo nsem énoñ ésaa, nde éto ntôle jé é nga veban e be bone be Yôsep, e mone Israél; ajô te be nji ke bo élañe bôte Ruben avalʼane éto ntôle jé é mbe.  
Yuda nye a nga dañ éwôlô e bobenyañ été a e nne môt a nga suʼulane bo évet a nga so be nye, ve Yôsep a nga nyoñ éto ntôl.
Bone be Ruben, ntôle mon Israél: Hénok, Palu, Etsroñ a Karmi. 
Bone be Yôél: Semaéya e mone wé; Gôg e mone wé. Siméyi e mone wé; 
Miké e mone wé; Reaya e mone wé; Baal e mone wé; 
Beéra e mone wé nye Tilgat-Pilnéser, njô bôte ya Asiri, a nga kee nye nkôm: a mbe évete ya bone be Ruben. 
Bobenyañe be Beéra, ane mebume map me né avale be ne nlañan be tôñe mebialé map: Yeiél ntô, Zakari, 
Béla e mone Azaz, e mone Séma, e mone Yôél. A nga too Aroér, a kui Nébô a Baal-Meôn: 
mfaʼa jôp da tôô, a nga too a kui anyiine ya nkôte si, ataté ôsôé Efrat, amu mimbame biyeme miap mi mbe abui e si ya Galad. 
Melu Saül, be nga wosane Behagarénieñ, be ve ku e mo map; be nga tabe e menda bindelé map, éfas ése ya Galad e jôp da tôô.
Bone be Gad be nga too be Zôsôô, e si ya Basañ a kui Salka. 
Yôél ntô, Safam ébatan, Yaénayi a Safat, e Basañ. 
Bobenyañ, avalʼane menda me bôte map me né be mbe na: Mikaél, Mesulam, Séba, Yôrayi, Yaékan, Zia a Eber, bôte zamgbwa. 
Be mbe bone be Abihayil e mone Huri, e mone Yarôa, e mone Galad, e mone Mikaél, e mone Yesikayi e mone Yadô, e mone Buz; 
Ahi, e mone Abdiél, e mone Guni, a mbe nlô ya menda me bôte map. 
Be nga too e Galad, e Basañ a minlam yʼété, a minlam mise mia bômane Saroñ a kui mekuʼu map. 
Bese be nga lañeban e bindan melu Yôtam, njô bôte ya Yuda a nga too a melu Yérôbôam baa, njô bôte ya Israél a nga jôô.
Mvôʼô Ruben, mvôʼô Gad a éfas ayoñe Manasé be nga bili biwôlô bi bôte, be beʼe ében a nkpwaté mekôn, be wuʼa élaé , be too fe nkômesan asu bita, bôte toyini mewôm menyin a ényin, mintete zamgbwa a mewôm mesaman, be too nguleya ke wosan. 
Be nga wosane Begarénieñ e Yetur, e Nafik a e Nôdab. 
Be nga nyoñe mvolane ya wosane be; Begarénieñ a ba ba be be bese be mbe be nga ku e mo map. Amu e mewosane zañ be nga yône be Zambe, Nyô a nga kañese na be yeʼelane nye amu be nga ve bebiene be nye. 
Be nga bi biyeme biap: Bekamel toyini mewôm metan, bikela a mintômba toyini mintete mibaé a mewôm metan, bijakas toyini ébaé, nalé fe bôt e ntete toyini; 
bôt abui be nga wu, amu bita bi nga so be Zambe. Be nga tabe e vôme wop a kui éyoñe ya Minkôm.
Bone be éfas ayoñe Manasé be nga too si ataté Basañ a kuyi Baal-Hermon, e Semir a e nkôle Hermon; be mbe abui. 
Minlô ya menda me bôte map e mie mi: Efer, Yiseyi, Eliél, Azriél, Yérémi, Hôdavia a Yadiel, biwôlô a minkukume mi bôt, bôte ya duma, be too minlô ya menda me bôte map.
Ve be nga bo te tabe e Zambe bʼésaa ndi, a bo bijabô ya tôñe bezambe meyoñe ya si éte, mme Zambe a nga jian ôsu viap. 
Zambe ya Israél a nga fôʼô nleme Pul, njô bôte ya Asiri a e nleme Tilgat-Pilnéser, njô bôte ya Asiri; Ane Tilgat-Pilnéser a nga kee mvôʼô Ruben, mvôʼô Gad a éfas ayoñe Manasé e minkôm. A nga kee be Hala, e Habor a e Hara, a ôsôé Gôzan, e vôm be nga tabe a kui môse wu.
Bone be Lévi: Gersom, Kehat a Merari. 
Biyôlé bi bone be Gerson: Libni a Simeyi. 
Bone be Kehat: Amram, Yitsehar, Ebroñ a Uziél. 
Bone be Merari: Mali a Muki.
Mebum me Lévi ane bʼésaa bap be né mme ma: abume Gerson: Libni e mone wé; Yahat e mone wé; Zimma e mone wé; 
Yôa e mone wé; Iddô e mone wé; Zéra e mone wé; Yeatrayi e mone wé.
Bone be Kehat: Aminadab e mone wé; Koré e mone wé; Asir e mone wé; 
Elkana e mone wé; Ebyasaf e mone wé; Asir e mone wé; 
Tahat e mone wé; Uriél e mone wé; Uzia e mone wé; Saül e mone wé. 
Bone be Elkana: Amasayi a Ahimôt; 
Elkana e mone wé; Sôfayi e mone wé; Nahat e mone wé; 
Eliab e mone wé; Yérôham e mone wé; Elkana e mone wé; 
a bone be Samuel: ntô Vakni a Abiya. 
Bone be Merari: Mali; Libni mone wé; Simeyi e mone wé; Uza e mone wé; 
Simea e mone wé; Hagiya e mone wé; Asaya e mone wé.
E bôte David a nga telé na be wulu mame ya bia e Nda Nti éyoñ éwolo élat é nga bi awoʼon a bômbô ngume vôm. 
Be nga bo ésaé ya yia bia ôsu Tabernakel, ôsu nda éndelé bendôbaʼan, akekui éyoñe David a nga lôñe nda Nti e Yérusalém, be nga too ésaé jap avale be nga yeʼele be.
Ba be nga too a bone bap be mbe na: Mfaʼa bone be Kahat: Héman, nyia bia, e mone Yôél, e mone Samuel 
e mone Elkana, e mone Yérôham, e mone Eliél, e mone Tôa, 
e mone Tuf, e mone Elkana, e mone Mahat, e mone Amasayi, 
e mone Elkana, e mone Yôél, e mone Azaria, e mone Sôfôni, 
e mone Tahat, e mone Asir, e mone Ebyasaf, e mone Koré, 
e mone Yitsehar, e mone Kehat, e mone Lévi, e mone Israél.
Monyañe wé Asaf a nga tele nye mbo nnôm a too e mone Bérékiahu, e mone Siméa, 
e mone Mikaél, e mone Baaséya, e mone Malkiya, 
e mone Etni, e mone Zéra, e mone Adaya, 
e mone Etan, e mone Zimma, e mone Simeya, 
e mone Yahat, e mone Gersom, e mone Lévi.
Bobenyañ, e bone be Merari, be nga tele be mbo nga, évete jap é too Etan e mone Kisi, e mone Abdi, e mone Maluk, 
e mone Hakabia, e mone Amatsia, e mone Ilkiya, 
e mone Amsi, e mone Bani, e mone Sémer, 
e mone Mali, e mone Muki, e mone Merari, e mone Lévi.
Bobenyañ, e bone be Lévi, be nga bo ésaé Tabernakel e nda Zambe. 
Aron a bone bé be mbe be vaʼa bityiʼa ataʼa mimvean ba diʼi ngumba yôp a ôtu ataʼa beôlobinda yôp; be nga bo bisaé bise ya vôm a dañ étyi a bulu minsem asu Israél aval ése Môze mbo ésaé Zambe a nga bendé. 
Bone bʼAron mbe ba: Eléazar e mone wé; Finéas e mone wé; Abisua e mone wé; 
Buki e mone wé, Uzi e mone wé; Zeraya e mone wé; 
Merayôt e mone wé; Amaria e mone wé; Ahitub e mone wé; 
Sadok e mone wé; Ahimaat e mone wé.
Mevôme mvoñe bôt Aron, abume Kéhat é nga too mme ma. Be mbe bôte ya ôsu be nga nyoñe ngap a mboone asimba : 
be nga nyoñe tison Ebroñ e si ya Yuda a mevôm ma bômane nye; 
Ve Kaléb, e mone Yefuné, a nga nyoñe minlam a mefane ya Ebroñ. 
Be nga ve bone bʼAron Ebroñ tisone, ya sobô, Libna a mefôla mé, Yatir, Ektemôa a mefôla mé, 
Hilén a mefôla mé. Debir a mefôla mé, 
Akan a mefôla mé, Bétsemék a mefôla mé; 
E si Bényamin be nga nyoñe Géba a mefôla mé, Alémét a mefôla mé, Anatot a mefôla mé. Bitisone biabe bise bi mbe awôm a bilaa ane mebume map me né. 
E bone be Kehat bevok be nga nyoñe bitison awôm a mboon asimba e be ayoñ Efrayim, e be éfas ayoñe Dan a e be éfas ayoñe Manasé. 
Bone be Gersom be nga nyoñe bitison awôm a bilaa e be ayoñe Isakar, ayoñe azer, ayoñe Néftali, ayoñe Manasé, e Basañ, ane mebume map me né. 
Bone be Merari, ane mebume map me né, be nga nyoñe bitison awôm a bibaé a mboon asimba e be ayoñe Ruben, ayoñe Gad a ayoñe Zabuloñ.
Bone bʼIsraél be nga ve Belévit bitison a mefôla map. 
Be nga ve bitisone bite a mboon asimba , a yôlé bie môé bi soʼo ayoñ bone be Yuda, ayoñe bone be Siméoñ, ayoñe bone be Bényamin. 
Bitison be nga ve mebum mevoʼo ya bone be Kehat, be nga nyoñe bie e ayoñe Efrayim. 
Be nga ve be Sikem tisone ya sobô a mefôla mé, Gézér a mefôla mé e minkôle yʼEfrayim, 
Yôkmeam a mefôla mé, Bétôroñ a mefôla mé, 
Ayalôn a mefôla mé, Gat-Rimôn a mefôla mé; 
Aner a mefôla mé, Bileam a mefôla mé e be éfas ayoñe Manasé; bitison bi nga veban asu abume ya bone be Kehat bevok mbie le.
Be nga ve bone be Gersom Gôlañ e Basañ a mefôla mé, Astarôt a mefôla mé, bitisone bite bi soʼo abume ya éfas ayoñe Manasé; 
bitison bi nga nyoñeban ayoñe Isakar bi mbe Kédés a mefôla mé, Dôbrat a mefôla mé, 
Ramôt a mefôla mé Anem a mefôla mé; 
Ayoñ Azér be nga nyoñe Makal a mefôla mé, Abdôn a mefôla mé, 
Hukok a mefôla mé, Rehôb a mefôla mé; 
E ayoñe Néftali be nga nyoñe Kédés e Galilé a mefôla mé, Hamôn a mefôla mé, Kiryatayim a mefôla mé.
Be nga ve bone be Merari be nga liʼi Rimônô a mefôla mé, Tabor a mefôla mé, bitison bite bi soʼok ayoñe Zabuloñ été; 
e Yordane yat mfaʼa jôp da tôô, zôsôô a Yérikô, e ngabe si Ruben, be nga nyoñe Bétser e nkôte si a mefôla mé, Yatsa a mefôla mé, 
Kédé Môt a mefôla mé, Méfat a mefôla mé; 
ngap é nga so ayoñe Gad: Ramôt e Galad a mefôla mé, Mahanayim a mefôla mé, 
Hesboñ a mefôla mé, Yaézer a mefôla mé.
Bone bʼIsakar: Tôla, Pua, Yasub a Simrôn Bôte benyin. 
Bone be Tola: Uzi, Refaya, Yeriél, Yamayi, Yibsam a Samuel, bivete ya nda bôte Tôla, biwôlô bi bôte ya mebialé map; tañe bôte jap, melu me David, é mbe toyini mewôm mebaé a ébaé a mintete misaman. 
Bone be Uzi: Yizraya. Bone be Yizraya: Mikaél, Abdias, Yôél, Yisiya, bese bivete bitan; 
be nga bili bôte ya minsamba bita asu mewosan toyini mewôm mela a ésaman, amu be nga bili abui binga a bon , be nga bili be avalʼane mebialé a menda me bôte map me mbe. 
Bobenyañe bap, avale mebum mʼIsakar mese me né, biwôlô bi bôte ya bita, be mbe bese nlañan bôte toyini mewôme muam a zamgbwa.
Bone be Bényamin: Béla, Béker a Yediaél, bôte belaa. 
Bone be Béla: Hesboñ, Uzi, Uziél, Yérimôt a Iri, bivete bitane ya menda me bôte map, biwôlô bi bôt, nlañan tañe bôte toyini mewôm mebaé a ébaé a bôte mewôm mela a benyin. 
Bone be Zéker: Zemira, Yôak, Eliézer, Elyoénayi, Omri, Yérémôt, Abiya, Anatot a Alamét, be bese e bone be Béker, 
nlañan ane mebialé map me né, be too bivete ya menda me bôte map, biwôlô bi bôt tañe toyini mewôm mebaé a mintete mibaé. 
Bone Yediaél: Bilan; bone be Bilan: Yeuk, Bényamin, Ehud, Kenaana, Zétan, Tarsik a Ahisahar, 
be bese be too bone be Yediaél, Bivete ya menda me bôte map, biwôlô bi bôt tañe toyini awôm a zamgbwa a mintete mibaé, be too nguleya kui atan be beʼe mengaa asu mewosan 
Supim a Hupim, bone be Ir; Husim e mone Aher.
Bone be Néftali: Yatsiél, Guni, Yétsér, Salum, bone be Bila.
Bone be Manasé: Asriél nye ébone jé, ngone Sirieñ é nga biaé; a nga biaé fe Makir, ésaa Galad. 
Makir a nga luʼu Hupim a Supim binga. Kale jé é mbe jôé na Maaka. Jôé e mona baa e mbe Selôfhad; Selôfhad a nji ke biaé bobebinga. 
Maaka e minga Makir, a nga biaé monafam, nde a nga yôlé nye jôé na Pérés; monyañ a mbe jôé na Serék a bone bé be mbe Ulam a Rékém. 
Bone be Ulam: Bedan. Bone be Galad mbe le, e mone Makir, e mone Manasé. 
Kale jé jôé na Hamôlékét a nga biaé Ishôd, Abiézer a Mala. 
Bone be Semida be mbe na: Ayan, Sikem, Likhi a Aniam.
Bone bʼEfrayim: Kutela; Beréd e mone wé; Tahat e mone wé; Eléada e mone wé; Tahat e mone wé; 
Zabad e mone wé; Kutela e mone wé; Ezér a Eléad. Bôte ya Gat be ne bebialébialé ya si éte a nga wôé be amu be nga siliki na be mane nyoñe be mimbame biyeme miap. 
Efrayim ésaa wop, a nga tabe ôlun été a ayap, a bobenyañ be nga zu volô nye nlem . 
Ane a nga jôʼôbô nga, nye ve nyoñ abum a biaé monafam; a nga yôlé nye jôé na Beria, amu a nga bili minjuk e nda jé été. 
A nga biaé monaminga jôé na Kééra nye a nga lôñe Bétôroñ ya nké a Bétôroñ ya akôé, a Uzén-Kééra. 
Refa, e mone wé, a Réséf; Téta e mone wé; Tahan e mone wé; 
Laédan e mone wé; Amihud e mone wé; Elisama e mone wé; 
Nôn e mone wé; Yasua e mone wé. 
Bétél a minlame mié bi mbe ngabe jap a be nga bili Gézér a minlame mié mfaʼa jôp da dim. 
Bone be Manasé be nga bili Bétsean a minlame mié; Megidô a minlame mié, Dor a minlame mié. E nne bone be Yôsep, e mone Israél, be nga too bitison bite.
Bone bʼAzér: Yimna, Yisva, Yisvi a Beria; a kale jap Sara. 
Bone be Beria: Héber a Malkiel. Malkiel a ne ésaa Birzavit. 
Héber a nga biaé Yaflét, Kômer Hôtam a kale jap Kua. 
Bone be Yaflét: Pasak, Bimhal a Akvat. Bone be Yaflét mbe le. 
Bone be Semer: Ahi, Rôhéga, Huba a Aram. 
Bone be Hélém, monyañe wé: Sôfa, Yima, Selek a Amal. 
Bone be Sôfa: Sua, Harnéfer, Kual, Béri, Yimra, 
Betser, Hok, Sama, Silka, Yitrañ a Beéra. 
Bone be Yéter: Yefuné, Pispa a Ara. 
Bone be Ula: Ara, Haniél a Ritsia. 
Balé bete bese be mbe bone bʼAzér, bivete ya menda me bôte map, biwôlô bi bôt asu mewosan bivete ya bejô bôt, be too nlañan be bili fe mengaa asu mewosan bôte tañe toyini mewôm mebaé a ésaman.
Bényamin a nga biaé Béla, ntôle mone wé, nyô baa a mbe Akbél, nyô lale a mbe Ara, 
Nyô nyini a mbe Nôha, nyô tane a mbe Rafa. 
Bone be Béla be mbe môé na: Adar, Géra, Abihud, 
Abikua, Naaman, Ahôa, 
Géra, Sefufan a Uram.
E bone bʼEhud be mbe bivete ya menda me bôte ya bôte be nga too e Géba, 
a mbe be nga kee be mekaban e Manahat mbe ba: Naaman, Ahiya a Géra. Géra nye a nga kee be mekaban, nye fe a nga biaé Uza a Abihud.
Kaharayim a nga biaé bon e mefane ya Môab éyoñe te a maneya suu e binga bé bebaé Usim a Baara. 
Ba minga wé Odék be nga biaé: Yôbab, Tibia, Maka, Malkam, Yeut, Sakia a Mirma. 
Bone bé mbe le, bivete ya menda me bôt.
Ba Usim be nga biaé: Abitub a Elpaal. 
Bone be Elpaal be mbe na: Eber, Miseam a Semer nyô a nga lôñe tisone Onô, tisone Lôd a minlame mié.
Beria ba Kéma bivete ya menda me bôte ya bôt be nga too Ayalôn, be nga bo bôte ya Gat na be tup.
Bone be Beria be mbe na: Ahyô, Sakak, Yerémôt; 
Zebadya, Arad, Eder; 
Mikaél, Yisfa a Yôha. 
Zebadya, Mesulam, Hizki, Héber, 
Yismerayi a Yôbab ki be mbe bone be Elpaal. 
Bone be Simeyi be mbe na: Yakim, Zikri, Zabdi, 
Eliénayi, Tiltayi, Eliél 
Adaya, Beraya, a Simrat. 
Yispan, Eber, Eliél 
Abdon, Zikri, Hanan; 
Hananiya, Elam, Antôtiya; 
Yifdeya a Penué be mbe bone be Sakak. 
Samkerayi, Seharia, Atalia, 
Yaarékia, Eliya Zikri ke be mbe bone be Yerôham. 
Bivete ya menda me bôt mbie le ane mebume map me né. Be nga too e Yérusalém.
Esaa Gabaoñ a nga too e Gabaoñ, a e minga wé a mbe jôé na Maaka. 
Abdôn a mbe ntôle mone wé; ba ba tôñe valé be mbe na: Tur, Kis, Baal, Nadab 
Gedor, Ahyô a Zéker. 
Miklôt a nga biaé Siméa. Be fe be nga too Yérusalém ane bobenyañe bap. 
Ner a nga biaé Kis; Kis a nga biaé Saül; Saül a nga biaé Yônatan, MalkiKua, Abinadab a Ekbaal. 
Bone be Yônatan: Méribaal. Méribaal a nga biaé Miké. 
Bone be Miké: Piton, Mélék, Taeréa a Ahaz. 
Ahaz a nga biaé Yehôada; Yehôada a nga biaé Alémét, Azmavét a Zimri; 
Zimri a nga biaé Môtsa; Môtsa a nga biaé Binéa. Rafa e mone wé; Eléasa e mone wé; Atsél e mone wé; 
Atsél a nga biaé bone besaman be too môé na: Azrikam, Bokru, Ismaél, Searia, Abdias a Hanan. Balé bete bese be mbe bone be Atsél. 
Bone be monyañe wé Ekek be mbe na: Ulam, ntôô, Yeuk ébatan a Elifélét e mone lale. 
Bone be Ulam be mbe biwôlô bi bôt ba wua élaé; be nga bili abui bon a bendaé tañe ntet a mewôm metan. Balé bete bese be mbe e bone be Bényamin.
Israél ase a nga lañeban a tiliban e kalate bejô bôte ya Israél. Yuda a nga ke minkôm e Babilôn amu be nji wulu ane da yian e mise me Zambe. 
Nsoone ya minkôm, e bôt be nga taté tabe mevôme map, e bitisone biap, be mbe jama nsamba bone bʼIsraél, betuni, Belévit a e bôt be mbe be boʼo bisaé ya a mo e Nda Zambe.
Ngabe bone be Yuda, nyô bone be Bényamin, nyô bone bʼEfrayim a Manasé be nga tabe e Yérusalém, 
E ayoñe Yuda, Utayi e mone Amihud, ndaé Omri, ndile Imri, Ôwuabañe Bani, môte ya abume bôte Pérés. 
Abume bôte Kéla é nga bili Asaya, ntôle môte ya nda bôte jé, ba be bone bé. 
Abume bôte Zéra é nga bili Yeuél. E bôte ya ayoñe Yuda be nga too Yérusalém be mbe mintete minsaman a mewôm ébu.
Ayoñe Bényamin e nga bili Salu e mone Mésulam ndaé Hôdavia, ndile Hasenua, 
é nga bili fe Ela e mone Uzi, ndaé Mikri; Mesulam e mone Sefatia, ndaé Reuél, ndile Ibnia. 
Bôte bete bese be mbe bivete ya menda me bôte map. Mvôʼô Bényamin be nga too Yérusalém be mbe mintet ébu mewôm metan a besaman.
E Nsamba betuni, bôt be mbe avale di: Yedaya, Yôyarib, Yakin, 
nalé fe Azaria; bimvame biap bi mbe na: Ilkiya, Mésulam, Sadok, Meyarôt a Ahitub nyô a mbe a bili ésaé ya nda Zambe; 
Adaya fe a mbe été, bimvame bié bi mbe môé na. Yerôam Pasehur a Malkia; Masayi fe a mbe été, bimvame bié bi too môé na: Adiel, Yazéra, Mésulalam, Misilémit a Imér. 
Eyoñ wo late betuni bevok bivete bite ya menda me bôt bi mbe toyini, mintete zamgbwa a bôte mewôm mesaman, bese be too biwôlô bi bôt bia bo ésaé ya nda Zambe.
Belévit be mbe na: Semaéya, bimvame bié bi to na: Hasub Azrikam a Hakabia ya abume Merari; 
Bakbakar, Hérék, Galal a Matania fe be mbe Belévit bimvame biap bi too Mika, Zikri a Asaf; 
Obadia fe a mbe Lévite, bimvame bié bi too: Semaya, Galal a Yedutun, lévit a suʼulan a mbe Bérékia e mone Asa, ndaé Elkana, a nga too éfuse si é mbe éjôé ya tisone Netôfa si.
E bebaʼale mimbé Kalum, ntebʼôsu, a mbe été ba be bobenyañ: Akub, Talmon a Ahiman. 
Mvoñe bôte jap nje é ngenan é boʼo ésaé ya mbé ô ne mfaʼa jôp da tôô, mbé njô bôt, a kui e môse wu. Bimvame biap bi mbe bebaʼale mimbé e minkane Belévit. 
Kalum e mone Koré, ndaé Abiasaf a ndile Koré a bôte bevoʼo ya nda bôte Koré, be mbe be baʼaleʼe anyiine nda bendôbaʼan avale bimvame biap bi nga too e minkane mi bôte Nti. 
Pinas, e mon Eléazar, a mbe évete jap ôsusua amu Nti a nga too be nye. 
Zakiri, e mone Mekélémia, a mbe fe wua ya bebaʼale mimbé ya nda éndelé bendôbaʼan. 
Ba bese be nga toban ane bebaʼale mimbé, be mbe mintete mibaé, awôm a bebaé, Be nga tilibane môé e minlame miap be nga bialé. David a nkulu mejô Samuel mbe be nga ve bimvame biap mesu bisaé ya ndi nleme mete; 
Ajô te be nga bo bisaé bebaʼale mimbé a bebaʼale ya vôme Nti a nʼétyi, ataté miaé bôte wu a kui miaé ôvok. 
Bebaʼale mimbé be nga too e mbé ôse ya mimbé minyini: e jôbe da tôô, e jôbe da dim, akôé a e nké. 
Bebaʼale mimbé befe, be too minlame miap, be mbe be zaʼa fulan a be biyoñ bise asu ya baʼale mimbé tañe ngume sondô. 
Bivete bebaʼale mimbé bi nga tooto bi mbe binyin, mbe be nga bili ésaé ya menda a akume ya nda Zambe. 
Be mbe be bômbôʼô e mefôla ya nda Zambe, amu be nga yiane fombô mam mese yʼété a diine fe mimbé tyé ése.
Bebaʼale mimbé bʼéziñ be nga bili ésaé ya lañe biôme ya nkañan mbie bôt be mbe be kele bie nge zuu bie. 
Ba bevok be nga bili ésaé ya biôme mebelan ya nda Zambe a biôm bi ne ntelan étyi, nalé fe avut, woon, mbon, ôtu a ôlobinda. 
Ve betuni mbe be nga bili ésaé ya kôm ôlobinda a ne mbundaʼan. 
Mone lévit, jôé na Matatias, a nga bili ésaé ya yame biwôlé asu metunaʼa. A mbe ntôle mone Salum ya abume bôte Koré. 
Belévit befe ya abume bôte Kéhat, be nga bili ésaé ya yame belet é nʼétyi nje ba ve Zambe môse Sabat ôse.
Bivete menda me bôte Belévit bi nga bili ésaé nyiane bia, be nga too menda mabe mebien; be nji bo ésaé éfe, amu be nga bo ésaé môs ba alu. 
Bivete menda me bôte Belévit, ane bindane biap bi né, mbie le. Be nga too e Yérusalém.
E môt a nga té tisone Gabaoñ a mbe jôé na Yéiél, a nga too été ba Minga Maaka, 
ntôle mone wé Abdon a e bone bé bevok: Sur, Kis, Baal, Ner, Nadab, 
Gedor, Ahiô, Zakari a Miklô. 
Miklô a mbe ésaa Simam, be nga too e Yérusalém ba be bôte bevoʼo ya abume bôte dap.
Ner a mbe ésaa Kis, Kis ésaa Saül, Saül ésaa Yônatan, Malkikua, Abinadab a Isbaal. 
Bone be Yônatan: Meribaal: Meribaal a mbe ésaa Mika. 
Bone be Mika: Piton, Mélék a Taréa. 
Ahaz a mbe ésaa Yara, Yara ésaa Alémét, Azmavét a Zimri, Zimri ésaa Môsa, 
Môsa ésaa Binéa Binéa ésaa Refaya, Refaya ésaa Elasa a Elasa ésaa Asel. 
Asel a nga biaé bone besaman be too môé na: Azrikam, Bokru, Ismaél, Kéaria, Obadia a Hanan.
Môs éziñ Befilisteñ be nga zu wosane bone bʼisraél e nkôle Gilbôa. Ane bone bʼIsraél be nga tup a abui é nga mane wu. 
Eyoñe te bone bʼIsraél be nga suane Saül a bone bé yôp. Be nga wôé Yônatan, Abinadab a Malkikua, bone be njô bôt. 
Ataté éyoñe te nje adit ése ya bita e nga ku Saül yôp. Bewua bilaé be nga yene nye a Saül a nga ko jame te woñ. 
Nde a nga jô môt a nga beʼe nye mengale na: Nyoñe nkpwaté mekône wôé a wôé ma amu me nji kômbô na Befilisteñ be ne te yeme Zambe bete mbe bebien be bo jame te a kpweʼele ma. Ve mbeʼe mengale wé a nga ben, amu a nga dañe ko woñ. Eyoñe te Saül a nga nyoñe nkpwaté mekône wé a jiban été yôp. 
Eyoñe mbeʼe mengal a nga yene na masa wé a wuya, nye fe a nga jiban e nkpwaté mekône wé yôp a wôé émien; 
Avale te nde Saül a bone bé belaa be nga wu; éyoñe te fe nda bôte njô bôt é nga man. 
E bone bʼIsraél bese be nga too mbiʼili be nga wôʼô na nkane bita ya Israél ô maneya tup a na Saül a bone bé be maneya wu; nde be nga liʼi bitisone biap a tup; éyoñe te Befilisteñ be nga zu tabe bitison bite.
Tyé kpwaa nye Befilisteñ be nga fombô mimbu nde be nga koone mimbime Saül a bone bé e nkôle Gilbôa. 
Be nga tyiʼi Saül nlô a kee wô, nalé fe mengale mé. Be nga ke ba wulu biôm bite e si jap asu ya mialane mbamba foé ate e be bengunemelane bap a e be bôte bap. 
Nde be nga naane mengale me Saül e nda zambe wua ya bezambe bap, a bômôlô ékôkoé nlô jé e nda zambe wop a ne jôé na Dagon. 
Eyoñe tisone Yabés ése e Galad é nga wôʼô mam mese Befilisteñ be nga bo Saül, 
nde biwôlô bi bôte bese bi nga kôlô si a nyoñe mbime Saül a mi mi bone bé a kee mie e Yabés. Be nga jame bivese biap élé térébeñte si, e Yabés, a be nga tyi bidi melu zamgbwa. 
Saül a nga wu amu melo a nga bo Nti. A nji ke baʼale nkobô Nti, ve éyoñ a nga kômbô yem nkômbane Nti, a nga viane ke yene bôt ba biʼi bekôn. 
A nji ke sili Nti mam; ajô te Nti a nga bo na a wu, a kalane David e mone Izayi, éjôé.
Ane Israél ase a nga sulan e fefele David Ebroñ a jô na: Tame yene na bi ne bivese biôé a minsône miôé. 
Ayap é ngenane te lôt, toʼo na éyoñe Saül a nga vee, wo ô mbe ô keleʼe Israél a soo fe nye. Nti, e Zambe wôé, a nga jô wo na: Wo ye ve ayoñ Israél dam bidi, a wo wo ye liti ayoñ Israél dame zen . 
Nalé ate bemvendé bese yʼIsraél be nga zu be njô bôt Ebroñ, a David a nga bo élat a be Ebroñ, ôsu Nti. Nde be nga woʼo David mbone ya bo njô bôte ya Israél avale Nti a nga jô anyu Samuel.
Ane David a Israél ase be nga wulu dulu ya nyoñe Yérusalém, nye a ne Yebus. E nne Beyébuzieñ be mbe vôm ate, bôt be nga too si éte. 
Nde bôte ya Yebus be nga jô David na: Woo ye ke nyiine va. Ve David a nga nyoñ Ôleme ya Sioñ: e tisone David. 
David a nga jô na: Môt ase a ye taté bôé Beyébuzieñ, a ye bo évet a njô bôt. Nde Yôab e mone Seruya, a nga taté bet, ane a nga bo évet. 
David a nga tabe Ôlem; ajô te be nga loone wô na: Tisone David. 
A bo melôñ mbômaʼan a tison, ataté Milô a mevôm me ne bebé valé; a Yôab a nga ve ayôñ e mevôm mevoʼo ya tison. 
Ane David a nga dañe dañe bo ngu, a Nti ya minsamba mewosan a mbe be nye.
Bivete ya biwôlô bi bôte David, bi bi nga volô nye abui éyoñ a nga nyoñ éjôé a Israél ase na a bo njô bôt avale Nti a nga kobô ajô Israél. 
Avalʼane tañe jap é né biwôlô bi bôte David bite mbie bi: Yakôbeam, e mone Hakmoni, évete nsamba bôt mewôm mela; nye a nga wosane besiñe mintete mila a akoñe dé a wôé bese éyoñ mewosane jia.
Eléazar a nga tôñe nye mvus, a too mone Dodo mone Ahôhite, wua ya biwôlô bi bôte bilaa. 
Nye ba David be nga too Pas-Damin, e vôme Befilisteñ be nga sulan asu mewosan. Efuse si éziñ é mbe été é too njalan a fôn, a bôt be nga tube Befilisteñ. 
Nde be nga tebe tetele ézezañe ya éfuse si te, a beta nyoñe je, a bôé Befilisteñ. A Nti a nga kôté be beta nkôtan .
Ane bilale ya bivete mewôm mela bi nga sis a ke be David akôm, e mbas akoʼo yʼAdulam été, éyoñe nkane Befilisteñ ô nga tele mbiʼili Berefayim. 
David a mbe Ôlem éyoñe te, a Befilisteñ be mbe be too e Bétléhém. 
Ane David a nga liti nkômban éziñ a jô na: Za a ye nyuu ma mendim me ne anjeñ é ne e mbé ya Bétléhém?
Nde bôte bete belaa be nga tulan e minkane Befilisteñ a laé mendime ya anjeñ é ne e mbé ya Bétléhém. Be nga soo me a ve me David; ve David a nji kômbô nyu me a sôé ôsu Nti, 
a jô na: Nti a Kamaʼane ma na me bo te bo avale jame te! Ye ma yiane nyu metyi ya bôte ba mbe be nga ke mfaʼa ya jañele ényiñe jap: amu ba te soo mendim mete a ntañ ya ényiñe jap. Ajô te a nji kômbô nyu me. E jame biwôlô bi bôte bite bilaa bi nga bo nde le.
Abisayi, monyañe Yôab a mbe nlô ya be belaa. Nye a nga samese akoñe dé e nyôle bôte mintete mila a wôé be, nde a nga wum e zañe be belaa. 
E be belaa, nye a nga dañe nyoñe duma a bo évete jap, ve a nji kui ba belale ya ôsu.
Benaya, e mone Yehôyada, a mbe e mon éwôlô môt é nga bo abui mewosan, môte ya Kabseel. Nye a nga wôé bʼAriél bebaé ya Môab, Nye a nga sis a wôé ngbwengbwem anjeñe zañ. Metaʼa me nga ku abui môs ôte. 
Nye a nga wôé mon Ejiptieñ a too nté menyiʼi me mo metan. Mon Ejiptieñ ate a nga bili akoñ, ntyen yʼété ô too abima mbôbé ntiñe bindelé; nde a nga sis a ke wosane nye a ôlé, ve wôlé mon Ejiptieñ ate akoñe mo a wôé nye a akoñe dé. 
Jame Benayahu e mone Yehôyada a nga bo nde le, a a nga wum e biwôlô bi bôte bilal été. 
Nye a nga dañe duma e bôte mewôm melal été; ve a nji kui ba belale yʼôsu. David a nga nyoñe nye émoʼo bebôndé mefeʼe jé.
Biwôlô bi bôte bivok mbie bi: Asaél, monyañe Yôab. Elhanañ, e mone Dodo ya Bétléhém.
Kamôt ya Haror. Hélét ya Palôn. 
Ira e mone Ikék ya Tekôa. Abiézer yʼAnatot. 
Sibekayi ya Husa. Ilayi yʼAhôa. 
Maharayi ya Nétôfa. Héléd e mone Baana ya Nétôfa. 
Itayi e mone Ribayi ya Gibéa Bebenyaminite. Benaya ya Piratan. 
Hurayi ya Nahalé-Gaas. Abiél ya Araba. 
Azmavét ya Baharum. Eliaba ya Kalbôn. 
Bené Hasém ya Gizônl Yônatan e mone Sagé ya Harar. 
Ahiam e mone Sakar ya Harar. Elifal e mone Ur. 
Héfer ya Mekéra. Ahiya ya Palôm. 
Hetsrô ya Karmel. Naarayi e mone Ezbayi. 
Yôél e mone Natan. Mibhar e mone Hagri. 
Télék mone Amonite. Narayi ya Bérôt nye a nga beʼe mengale me Yôab, mone Seruya. 
Ira ya Yéter. Garét ya Yéter. 
Urie mone Hitite. Zabad e mone Alayi 
Adina e mone Kiza, môte ya mvôʼô Ruben, évete jap, ba be bôte mewôm mela. 
Hanan e mone Maaka. Yôsafat ya Mitni. 
Uzia ya Aktarôt. Sama a Yehiél, e mone Hôtam ya Aroér. 
Yediaél e mone Simri. Yôha monyañe wé mone Titsite. 
Eliél ya Mahavim, Yéribayi a Yôkavia e mone Elnaam. Yitma mone Môabite. 
Eliél, Obéd a Yaasiél-Metsôbaya.
Melu David a nga solô Tiklag na a tube Saül e mone Kis, bôte be nga zu lat a nye. Be mbe biwôlô bezimbi be too nkômesane ya wosan ba be nye be too ngam; 
Be nga bili bilaé a betoloo; be mbe nguleya wua mekok , nge wua mekoñ mʼélaé, be belaʼane mbo ngal a mbo nnôm bebaane. Be nga so ayoñe Bényamin, bobenyañ be Saül. 
Be mbe môé na: Ahiézer, évet a Yôas, e bone be Sema môte ya Gibéa; Yéziél a Pelét e bone be Azmavét; Beraka; Yéhu môte ya Anatôt; 
Yismaéya môte ya Gabaoñ, éwôlô môt e bôte mewôm melal éte a too fe nlô ya bôte bete mewôm mela; 
Yérémi, Yahaziél; Yôhanañ; Yôzabad môte ya Gedéra; 
Eluzayi; Yérimôt; Bealia, Semaria; Sepatia môte ya Harôf; 
Elkana, Yikya, Azarél, Yôézer a Yakôbeam, Koréite; 
Yôéla a Zebadia e mone Yerkam môte ya Gedor.
Bôte befe be nga kôlô ayoñe Gad a ke koone David e vôm a nga solô e nkôte si. Be mbe fe biwôlô bi bôte ya mewosan bi bili abui ayéʼé asu bita, be yeme belan ében a akoñ. Be mbe ékowoñe fe vʼane bengbwengbwem a avôle mebo ane minkoʼo mi ne minkôle minkô. 
Be mbe môé na: Ezér, évet; Abdias e môta baa; Eliab e nyô lale; 
Mikamana e nyô nyini; Yérémi e nyô tane; 
Atayi e nyô samane; Eliél e nyô zamgbwale; 
Yôhanañ e nyô muame; Elzabad e nyô ébulu; 
Yérémi e nyô awômô; Makbanayi e nyô awômô a wua 
Be mbe e bone be Gad, bivete ya mewosan; môte wua yʼété, nyô a dañe tyôtyoé a mbe ane bôte ntet a nyô a dañ anen ane bôte toyini. 
E ba be nga dañe Yordane le, e ngon ôsu, éyoñe mendim me nga yandane bekindiʼi bé bese, a mbe be nga bo na ba bese be nga too mimbiʼili be tup be kele mfaʼa jôp da tôô a mfaʼa jôp da dim.
Bone be Bényamin a Yuda fe be nga ke be David e vôm a nga solô. 
David a nga zu tôbane be. Nde a nga nyoñe nkobô a jô be na: Nge mia zu be ma asu mvoʼé na mi volô ma, nleme wom wo ye lat a mia; ve nge mia zu na mi duʼu ma asu mfi besiñe bam, te na mbia nlem éziñ a ne be ma, Zambe ya bʼésaa bangan a yene jame te a tyiʼi ajô yʼété! 
Eyoñe te Amasayi évete bôte mewôm mela a nga jaé a nsisim a Yôtane na: Bi ne a wo, bi ne e ngame jôé, a David e mon Izayi! Mvoʼé é ne asu dôé a asu bôt ba volô wo, amu Nti a volôya wo. Ane David a nga nyoñe be a telé be e bivete ya nsamba été.
Bôte ya ayoñe Manasé fe be nga lat David éyoñ a nga ke late Befilisteñ asu ya wosane Saül. Ve David a e bôte bé be nji ke wosan e ngame Befilisteñ, amu bivete biap bi nga titane be; be nga simesan avale di na: David a ye beta lat a e nnôme masa wé Saül, a kuane bia be nye. 
Eyoñe David a nga bulan e Tiklag nje bôte ya Manasé be nga ke fubu nsamba wé; bôte bete be mbe na: Adna, Yôzabad, Yediaél, Mikaél, Yôzabad, Elihu a Siletayi bejôô ya minkane bita Manasé. 
Bese be mbe biwôlô bi bôte mewosan a be nga zu ve nsamba David mvolan. Be nga suʼulane bo bivete ya nsamba mewosane wé. 
Môs ane môs , bôt be nga zu fubu nsamba David na be volô nye ajô te nsamba mewosane wé ô nga suʼulane bo anen.
Tañe bôt be ne nguleya wosan, mbe be nga ke lat a David Ebroñ na be kalane nye éjôé Saül, aval abendé Nti é mbe:
Bone be Yuda, be beʼe ében a akoñ, bôte toyini ésaman a mintete muam, be bili biben a mekoñ.
Bone be Siméoñ, biwôlô bezimbi toyini zamgbwa a ntete wua.
Bone be Lévi bôte toyini ényin a mintete misaman 
ô laté a Yôyada, évete ya abume bôt Aron, ba be bôte toyini éla a mintete zamgbwa be too nsamba; 
Esoé ndôman Sadok fe é mbe été a too éwôlô mone-bezimbi a bivete mewôm mebaé a bibaé ya nda bôte jé émien. 
Bone be Bényamin, bobenyañ be Saül bôte toyini éla, amu a kui éyoñe ji, beta ngabe ya be be a nga liʼi nlatan a nda Saül. 
Bone bʼEfrayim, biwôlô bezimbi toyini mewôm mebaé a mintete muam, bese be too bôte ya duma e menda me bôte map été. 
Bone bʼéfas ayoñe Manasé ya jôp da dim, bôte toyini awôm a muam, mbe be nga toban foʼo vʼasu ya ke yôtane David njô bôt. 
Bone bʼIsakar, atyeñ mfaʼa yemelane biyoñ a liti e jam Israél a yiane bo, bivete mintete mibaé a e bobenyañ bese be ne éjôé jabe si. 
Bone be Zabuloñ bezimbi toyini mewôm metan, be bili mbamba ayéʼé e mame ya bita, be too fe nkôman ya tebe nnoñ ya wosan, be bili mevale mengale mese bese be boʼo ve ésaé avale da. 
Bone be Néftali bivete bezimbi toyini a zesé bezimbi toyini mewôm mela a zamgbwa, be bili biben a benyamele mekoñ. 
Bone be Dan bezimbi toyini mewôm mebaé a muam a mintete misaman, be too nkômesane ya tebe nnoñ asu mewosan. 
Bone bʼAzér, bezimbi toyini mewôm menyin, be bili mbamba ayéʼé ya mam bita, be too fe nkômesane ya tebe nnoñ asu mewosan. 
Bôt be nga so e meyoñ me too e Yordan mfaʼa jôp da tôô: Ruben, Gad a éfas ayoñe Manasé, bôte toyini ntet a mewôm mebaé, be bili mengale mevale mese. 
Bezimbi bete bese, nkômesane ya tebe asu mewosan be nga zu Ebroñ a telé David njô bôte ya Israél ase a nlem ôse. Bone bʼIsraél bevoʼo bese be nga kañese ve nye éjôé te. 
Ba be David be nga tabe melu mela be jaʼak a nyu biôme bôte mevok be nga kômesan asu dap. 
Ane David a nga bo ékôan ba be bivete betoyini a bi mintet, a betebʼôsu bese; 
nde David a nga jô ékôane bôt ése yʼisraél na: Nge mia yene nalé mvaé, a nge jame te da so be Nti, e Zambe wongan, bi tame lôme bôt mimfaʼa mise e be bobejañ be too e mesi mese ya Israél, a e be betuni a Belévit, e mefôla ya bitisone biap, be zu sulane fefele jangan. 
Bia ye zuu éwolo Zambe wongan e fefele jangan, amu bi nji ke ke nyoñe je melu me Saül. 
Ane ékôane bôt ése é nga tyiʼi na nalé nye a boban, amu bôte bese be nga yene na jame te da yian. 
Nde David a nga sulan Israél ase, ataté Kior yʼEjipte a kui anyiine Hamat, na be zuu éwolo Zambe é soʼo Kiryat-Yearim. 
Ane David a Israél ase be nga bet e Baala, e Kiryat-Yearim ya Yuda asu ya nyoñ éwolo Zambe, Nti a too éwolo Zambe, Nti a too Bekerubime Yôp, be loʼone jôé dé valé. 
Be nga futi éwolo Zambe e mfefé vagoñ été, ataté e ndaa Abinadab; Uza ba Ayô be dutuʼu vagoñ. 
David a Israél ase be bôme memvet e mise me Nti, nalé fe bingombé, mengom, mindiñ a metoñ, be nga vôé bie a ngul ése be yia fe bia. 
Eyoñ be nga kui nseñe Kidôn, nde Uza a nga same wo na a bi éwolo, amu benyak be nga sendé. 
Nde ayaa Nti é nga kalan Uza nyô ane nkabaʼa nduan, a Nti a nga bibi nye amu a nga same wo éwolo. Ane Uza a nga wu valé e mise me Nti. 
Nde David a nga wôʼôlun amu Nti a nga bibi Uza a avale melebe te, a nga loone vôm ate na Perés-Uza a kui môse wu. 
Ane David a nga ko Zambe woñ môs ôte a jô na: Avalʼavé ma ye nyiin éwolo Zambe e nda jam? 
David a nji fe nyoñ éwolo nda jé e tisone David, nde a nga bo na be kee je e nda Obéd-Edom ya Gat. 
Ewolo Zambe é nga tabe nda Obéd-Edom ngon éla, e nda bôte jé, Nti a nga botane nda Obéd-Edom a biôm bise bi mbe émbié.
Ane Hiram, njô bôte ya Tir, a nga lôme bôte be David be bili bilé bi sédre, bemaot a bebo mendile me nda asu ya lôñe nye nda njô bôt. 
David a nga yeme na Nti a yemete nye a bo njô bôte ya Israél, a na éjôé jé ja ke ke ôsu amu Israél ayoñe dé.
David a nga beta luʼu binga e Yérusalém a biaé bobefam a bobebinga. 
Môé me bon a nga biaé Yérusalém mme ma: Kamua, kôbab, Natan, Solômon, 
Yibhar, Elikua, Elpélét, 
Nôga, Néfeg, Yafia. 
Elisama, Beélyada a Elifélét.
Eyoñe Befilisteñ be nga wôʼô na David be woʼoya nye mbone na a bo njô bôte ya Israél, nde be nga bete bese na be ke nyoñe nye. Ane David a nga wôʼô de a ke tôbane be. 
Nde Befilisteñ be nga suan a mialan e mbiʼili Berefayim. 
Ane David a nga sili nkômbane Zambe a jôʼô na: Ye ma ye bet a ke wosane Befilisteñ ye wo ye ve be e mo mam? Nti a nga yalane nye na: Betek a ma ye ve be e mo môé. 
Nde be nga bet e Baal-Perasim e vôme David a nga bôé be. Vôme mendim ma buʼu miek. Ajô te be nga yôlé vôm ate na: Baal-Perasim. 
Nde be nga liʼi bezambe babe valé. David a nga bendé na be mane diʼi be e nduan.
Befilisteñ be nga beta mialan ôban e mbiʼili. 
Nde David a nga beta sili nkômbane Zambe, a Zambe a nga yalane nye na: Te bet a tôñe be mvus, ve bulaʼane mvus a liʼi nkandan e zañe mia be be, a yange ke kui be be atemetem zôsôô a bilé bemurié. 
Eyoñ wo ye wôʼô éduñ ane nge bôt ba wulu e bilé bemurié yôp, éyoñe te wo ye kui a ke wosan, amu Zambe nye a ke wo ôsu na a bôé minkane Befilisteñ. 
Ane David a nga bo jame Nti a nga bendé nye a minsamba mié mi nga bôé minkane Befilisteñ ataté Gabaoñ a kui Gézér.
Ane duma David e nga mialane mesi mese a Nti a nga bo na meyoñ mese me ko nye woñ.
Ane David a nga lôñ émiene menda e tisone David; ane a nga kôm éwolo Zambe vôme ya bômbô a lame fe je nda éndelé.
Eyoñe te David a nga jô na: Belévit étam ba yiane beʼe éwolo Zambe, amu Nti a nga tobe be na be beʼe éwolo Nti a bo ésaé yʼété melu mese. 
Ane David a nga sulane Israél ase e Yérusalém na be bete éwolo Nti e vôm a nga mane kôme na ja ye bômbô. 
Ane David a nga sulane bone bʼAron a Belévit; 
Mfaʼa ya bone kehat: Uriel évet a bobenyañ, bôt ntet a mewôm mebaé. 
Mfaʼa ya bone be Merari: Asaya évet a bobenyañ, bôte mintete mibaé a mewôm mebaé. 
Mfaʼa bone be Gersom: Yoél évet a bobenyañ bôte ntet a mewôm mela. 
Mfaʼa ya bone bʼElisafan: Semaéya évet a bobenyañ, bôte mintete mibaé. 
Mfaʼa bone bʼEbroñ: Eliél évet a bobenyañ, bôte mewôme muam. 
Mfaʼa bone be Uziél: Aminadab évet a bobenyañ, bôte ntet awôme da a bebaé. 
Ane David a nga loone betuni: Sadok a Abiatar a Belévit: Uriel, Asaya, Yoél, Semaéya, Eliél a Aminadab. 
Nde a nga jô be na: Mi ne bivete menda me bôte Belévit; ajô te tunane miabebien, mia a bobenyoñ a betane éwolo Nti, Zambe Israél, a bôé je vôm me nga kôme na ja ye bômbô. 
Amu mi mbe momo éyoñ ôsu Nti, e Zambe wongan, a nga bibi bia; amu bi nji nyoñ éwolo te avalʼane metiñ me né. 
Ane betuni a Belévit be nga tune bebiene na be bete éwolo Nti, Zambe Israél. 
Nde bone be Lévi be nga beʼe éwolo Zambe e bitule biap a mimbôñ avale Môze a nga bendé, be tôñe nkobô Nti.
Ane David a nga jô bivete Belévit na be telé bobenyañ beyia bia e mevôm ba yiane tebe be bili bibômebômé: memvet, bingombé a biwoé, be bôme bie tyiñe yôp, ndeme mevak. 
Ane Belévit be nga telé Héman, e mone Yoél e vôm a yiane tebe; e bobenyañe bé, be nga telé Asaf e mone Bérékiahu; e mfaʼa bone be Merari be ne bobenyañ be nga telé Etan e mone Kusaya: 
be nga nyoñe fe bobenyañe ya nsamba baa, Belévit, a telé be e fefele jap be too môé na: Zakari, Ben, Yaaziél, Semiramôt, Yehiél, Uni, Eliab, Benayahu, Maaséyahu, Matitiahu, Eliféléhu, Miknéyahu, Obéd-Edom a Yeiel, bebaʼale mimbé. 
Beyia bia Héman, Asaf a Etan be nga bili biwoé bi mvote na be bôme bie bi kobô. 
Zakari, Aziel, Semiramôt, Yehiel, Uni, Eliab, Maaséya a Benaya be mbe be bôme memvete tyiñ ônyam; 
Matitiahu, Eliféléhu, Miknéyahu, Obéd-Edom, Yeiel a Azaéiahu be nga bili memvet me ne minsañe muam asu ya wulu bia. 
Kenaniahu, évete Belévit asu mbeʼane mimbeʼe a nga wulu mam mese ya mbeʼane mimbeʼe amu a mbe a yemek ésaé. 
Bérékia a Elkana be mbe bebaʼale mimbé yʼéwolo. 
Sebaniahu, Yôsafat, Natanaél, Amasayi, Zakari, Benayahu a Eliézer, betuni, bese be mbe be loñe metoñ ôsu éwolo Zambe. Obéd-Edom a Yehiya be mbe bebaʼale mimbé mi éwolo Nti.
Ane David, bemvendé ya Israél a bivete betoyini, be nga bet a ke nyoñ éwolo élate Nti e nda Obéd-Edom abui mevak été. 
Belévit be nga beʼe éwolo élate Nti amu Zambe a nga volô be; be nga tyiʼi beyôme benyak zamgbwa a beyôm mintômba zamgbwa. 
David a nga beʼe éfumulu alôʼô; avale te fe mfaʼa Belévit bese be nga beʼe éwolo élat, beyia bia, Kenania évet, bebeʼe mimbeʼe a beyia bia; David a nga beʼe fe éfumulu éfôd. 
Ane Israél ase a nga ke nyoñe éwolo yʼélate Nti a ayenga, tyiñe nlak, metoñ a mindiñ, memvet a biwoé.
Eyoñ éwolo élate Nti é nga nyiine tisone David, Mikal, e ngone Saül, é mbe é fombôʼô e vundi. Ane a nga yene njô bôte David a kele a fôn a mevak. Nde a nga biasé nye e nleme wé été.
Eyoñe be soya éwolo Zambe, be nga bôé je ézezañe nda éndelé nje David a nga lam asu dé, a be nga ve mimvean ba diʼi ngumba a metunaʼa ya nlatane ngbwa e mise me Zambe. 
Eyoñe David a maneya ve mimvean ba diʼi ngumba a metunaʼa ya nlatane ngbwa, nde a nga botane bôt a jôé Nti. 
Eyoñe te fe a nga ve befam a binga bese yʼIsraél, môt ase éfuse belet, ôfuse tit ô ne nyañan a éwolo bibuma bi ndiʼi woon.
Nde a nga telé ôsu éwolo Nti, bevoʼo ya Belévit, mbe be mbe be bili ésaé ya yeʼelan, ya kañ a seʼe Nti, Zambe Israél. 
Asaf nye a mbe évet, Zakari a tyaʼa nye mvus; wôna bana be nga tôñe valé: Yeiél, Semiramôt, Yehiel, Matitya, Eliah, Benayahu, Obéd-Edom a Yeiel. Be nga bili bibômebômé: memvet a biwoé; Asaf a mbe a beteʼe mindiñ tyiñ yôp. 
Betuni be mbe na Benayahu a Yahaziél be mbe be loñe metoñ te jôʼé ôsu éwolo élate Zambe. 
Môs ôte ñwô a nga taté ve Asaf a bobenyañ éyoñ ôsu na be kañe Nti.
Kañane Nti, loʼone jôé dé! Boʼone na be yem e beta mimboone mié e meyoñ me bôt été!
Yiʼane nye bia, yiʼane besam Asu duma dé! Fasane bitua bi mame bié bise!
Wumelaʼane miabebien amu jôé dé e ne étyi! E nleme ya ba ba jeñe Nti Ô tame ñhe vak!
Jeñane Nti Jeñane fe ngule jé, Jeñan asu dé éyoñ ése!
Mi simesaʼan bitua bi mam a nga bo, bitua bi mame bié a mintyiʼane mejô ya anyu dé,
a mvoñe bôt Israél, mbo ésaé wé, a bone be Yakob, mintobane mié!
Nye a ne Nti, e Zambe wongan; mintyiʼane mejô mié mia bo ésaé e si ése.
Mi simesaʼan élate jé nnôm éto, mi simesaʼane nkobô wé asu miaé bôte toyini,
Mi Simesaʼan élat a nga bo Abraham e ngana a nga kan Izak;
ngana éte a nga telé je ane mvinda asu Yakob, asu Israél, élate ya nnôm éto été.
A jôʼô na: Ma ye ve wo si ya Kanaan, é ntoo wo mvean.
Eyoñe te mi mbe bôte tyôtyoé, teke mimfañ mi bôt a mintabe si éte.
Be nga ke ba kalan e meyoñ meyoñ, be kôlô éjôé ji a ke ji évok;
Ve a nji kañese na môt éziñ a tibili be. A nga komekane bejô bôt amu ajô dap nye na:
Te nambane bôte bam be ne ñwoʼone mbon, a te boone bekulu mejô bam abé !
Si ése é yiʼa Nti bia! Kañetaʼan mbamba foé ya nyiane wé môs ane môs !
Kañetaʼane duma dé e meyoñ été, a kañete bitua bi mame bié e bôte bese été!
Amu Nti a ne anen, a dañe fe yian ékañaʼa, a ne Nyô ya ko woñ, a dañe bezambe bese;
amu bezambe ya meyoñ mese be ne bivôlevôla bezambe, ve Nti Nye a nga bo yôp.
Abeñ a étôtok bi ne nye asu, ngul a mevak bi ne e nda jé.
A menda me bôte ya meyoñ vaʼane Nti, vaʼane Nti duma a ngu!
Vaʼane jôé Nti duma! Zaʼane mimvean, zaʼane be Nye, Kutane meboñe si ôsu Nti, mi bili mbamba be biôm be nʼétyi!
A si ése fôʼôbaʼan ôsu vié! Ya, émo ése é ne ne kpwé, émo é nji ke ndeñetan.
Yôp é vaʼak a si é fônôk! A be jôʼôk e meyoñ me bôt été na: Nti a jôô!
Mañ me duñuk a biôm bise bi nʼété!
Bilé ya mefane ki bi kute mefas e mise me Nti! Amu a zu tyiʼi si nyô mejô.
Kañane Nti amu a ne mvaé Amu mvame jé é too nnôm éto!
Jôʼane na: Nyiʼi bia a Zambe ya nyiane wongan, Kôʼane bia a vaa bia ézezañe meyoñ me bôt, nalé bia ye kañe jôé dôé e nʼétyi, a nalé bia ye belane duma dangane na bi seʼe wo!
Ebotan a Nti, Zambe Israél akekui nnôm éto! Eyoñe te bôte bese be nga jô na: Amen! A seʼe Nti! 
Ane David a nga liʼi Asaf ba be bobenyañ valé ôsu éwolo élate Nti na be bo ésaé éyoñ ése ôsu éwolo élat, avalʼane abendé ya môs ôse é né. 
Obéd-Edom e mone Yedutun a Hôsa, nalé fe bobenyañ bôte mewôm mesaman be nga liʼi ane bebaʼale mimbé; 
Ntuni Sadok a bobenyañe bevok be ne betuni be nga tele ôsu tabernakel Nti, éto ya ékôndôʼô yôp é ne Gabaoñ, 
na be ve Nti mimvean ba diʼi ngumba éyoñ ése, mametyé a mamengôʼé ataʼa metunaʼa ba diʼi ngumba yôp, a bo mam mese me ne ntilan e kalate metiñe Nti a nga bendé Israél. 
Héman, Yedutun a bôte bevok be nga too be fefe, be nga toban a looban a biyôlé biabe na be kañe Nti. Amu mvame jé é too nnôm éto. 
Héman a Yedutun be mbe fefele jap be bili metoñ a mindiñ asu ba ba bôme bie, be bili fe biôm ba bôme bie bia bi Zambe. Be nga lôme bone be Yedutun bebaʼale mimbé. 
Ane bôt bese be nga bulan, môt ase e nda jé, David fe a nga bulane na a botane nda jé.
David a too nda jé, nde a jô nkulu mejô Natan na: Tame yene na ma me too e nda besédre, vʼéwolo élate Nti ki é too e bindelé ya nda éndelé si. 
Ane Natan a nga yalane David na: E jam ése ô bili nkômbane ya bo, boʼo de, amu Zambe a ne be wo. 
Vʼé nga bo na, alu te ebien, Zambe a nga kobô Natan na: 
Kele jô mbo ésaé wom David na: Avale di nde Nti a jô na: Sa ke wo wo ye lôñe ma nda ya tabe. 
Amu me ngenane te tabe nda éziñ ataté e môse me nga soo bone bʼIsraél Ejipte a kui e môse wu. Ve ma zu ma tabe na ma kôlô e nda éndelé nyô ma nyiin e nyô fok, ma kôlô étabaʼa ji ma nyiin e ji évok. 
E vôm ase me wuluya Israél ase été, ye me kobôya wua ya betyiʼi mejô ya Israél éfia éziñ, ba me nga bendé na be ve bôte bame bidi, asu ya jô nye na: Amu jé mi nji lôñe ma nda sédre? 
Ajô te éyoñe ji, wo ye kobô mbo ésaé wom avale di na: Nti a ne ngul ése a jô na: Ma me nga nyoñe wo e vôme biyem bia di, e mvuse mbame biyem, na ô bo évete ya Israél ayoñe dam. 
Me nga too be wo e vôm ase ô nga ke, me maneya vaa besiñe bôé bese ôsu ya asu dôé a ma ye bo jôé dôé ane di biwôlô bi bôte ya si nyô. 
Me nga ye tobe ngume vôm asu ayoñe dam Israél, me telé de na é tabe valé te fe fôʼôban, a bebo mbia be mam be bo te beta ndeñele de, 
avale ya melu mvus, a ataté melu me nga telé betyiʼi mejô e be ayoñe dam Israél. Me nga bo na ô vo besiñe bôé. Ma kate wo na ma ye lôñe wo nda .
Eyoñe melu môé ma ye bo njalane na ô wu, ma ye bete mvoñ bôte jôé e mvuse jôé, wua ya bone bôé nye a ye tebe njô bôt a ma ye yemete éto njôane jé. 
E nye a ye lôñe ma nda , a ma ye telé éto njôane jé nnôm éto. 
Ma ye bo nye ésaa a nye a ye bo mone wom; ma ye bo te vaa nye ndi nleme jam avale me nga vaa je e be nyô a nga too wo ôsu.  
Ma ye bo nye na a tabe nda jam a éjôé jam nnôm éto, avale te fe njôane wé wo ye bo ngu nnôm éto 
Ane Natan a nga kobô David avalʼane mejô mana mese a ñyenane wuna ôse bi mbe.
Ane David a nga zu tabe e vôme Nti a né a jô na: Me ne za, a Zambe nyô a too, a nda bôte jame ke jé, ane wo kuli ma e nté nkôñe wu? 
E too ke na, e mise môé, a Zambe wom, e jam me nga simesane bo wo e ne angôndô ya ôyôme jam; ve ô maneya kobô ajô ya nda mbo ésaé melu abui me ngenan ôsu. Ô yeneya ma ane môte ya e nsamba bôt ô ne mbetane yôp, a Zambe nyô a too. 
Jé éfe David a ne nguleya beta jô wo mfaʼa duma ya mbo ésaé wôé? Womien wo yem mbo ésaé wôé. 
A Nti, e ne amu mbo ésaé wôé, e too fe avale ane nleme wôé ô né, nde ô boya e beta jame nyô asu ya bo na bôt be yem anene dôé ése. 
A Nti ô ne teke afunan a avalʼane mam mese bi nga wôʼô melo mangan me né, Zambe mfe a nji bo ve wo. 
Ye ayoñe da ya si nyô e ne ane Israél ayoñe dôé, ayoñe Zambe a nga ke kôté na e bo ayoñe dé, asu ya ve wo jôé e ne anen a angôndô, éyoñ ô nga titane meyoñ bikuu ôsu ya ayoñe dôé ô nga kôté Ejipte. 
O nga ve womien Israél, ayoñe dôé, na e bo ayoñe dôé nnôm éto, a wo, a Nti, ô ntoo e Zambe wop. 
Eyoñe jina ñhe a Nti, nkobô ô maneya kobô mbo ésaé a e nda jé ô boʼo bebela nnôm éto. Boʼok aval ô maneya jô! 
Nkobô te ô boʼo bebela, a jôé dôé da yiane duma nnôm éto be jôʼô na: Nti, Nyô a ne ngul ése, a ne Zambe Israél, a ne Zambe asu Israél; a e ndaa mbo ésaé wôé David é tebeʼe ngule be wo! 
Womien, a Zambe wom, ô nga bo mbo ésaé wôé ayemé a jô na: Wo ye lôñe nye nda . Ajô te mbo ésaé wôé a te bi ayoʼo nleme ya yeʼelane wo meyeʼelane ma. 
Eyoñe ji, a Nti, wo ô ne Zambe, a ô maneya kobô mbo ésaé wôé ajô ya mvome nyô. 
Eyoñe ji, kañeseʼe ñhe botane nda mbo ésaé wôé, nalé ja ye tabe be wo nnôm éto, amu wo Nti ô ne Nyô a botan a ô ne Nyô a bili bibotan nnôm éto.
Eyoñe mam mete me maneya, David a nga bôé Befilisteñ a samele be. A nga wôlé Gat a minlame mié e mo Befilisteñ.
A nga bôé Bemôabite, ane be nga ke éjôé jé si, be yakaʼane nye toya .
David a nga bôé Hadadézer, njô bôte ya Sôba, mfaʼa ya Hamat, éyoñ a nga ke telé njôane wé ôsôé Efrat. 
Ane David a nga wôlé nye bevagoñe toyini, bewulu bikabela toyini zamgbwa, a bezimbi ba wosan be wuluʼu a mebo toyini mewôm mebaé; a nga tyiʼi fe mvuse mimbiaé ya bikabela bise bia dutu bevagoñ, ve a nga baʼale bikabela ntet.
Besirieñ ya Damas be nga zu volô Hadadézer, njô bôte ya Sôba, nde David a nga wôé Besirieñ bete bôte toyini mewôm mebaé a ébaé. 
David a nga tooé minkane bezimbi e Siri ya Damas; a Besirieñ be nga ke éjôé David si, be yakaʼane nye toya . Nti a nga bo na David a dañ e vôm ase a nga ke. 
Ane David a nga nyoñ e bibene bi or bebo bisaé be Hadadézer be nga bili a zuu bie e Yérusalém. 
David a nga nyoñe fe étua abui mvot e Tibhat a e Kun, bitisone bi Hadadézer. Solômon a nga kôme mañ me mvot a mvot éte, nalé fe beta mekôn a biôm bi mvote bife.
Tôhu, nyô bôte ya Hamat, a nga nyoñe foé David na a maneya bôé nkane bita Hadadézer njô bôte ya Sôba. 
Nde a nga lôme mone wé Hadôram e be njô bôte David asu ya batan a seʼe nye amu a nga wosane Hadadézer a dañe nye. Amu Tôhu ba Hadadézer be nga wosan. A nga lôme fe biôm mevale mese bi too mboon a or, argent a mvot. 
Njô bôte David a nga telé bie étyi asu Nti, nalé fe or a argent a nga nyoñ e be meyoñ mese: Edom, Môab, Amon, Befilisteñ a Amalék.
Abisayi, e mone Séruya a nga wôé Beédomite toyini awôm a muam e mbiʼili nku. 
A nga tooé bezimbi Edom, a Edom ase a nga ke éjôé Israél si. Nti a nga bo na David a dañ e vôm ase a nga ke.
David a nga jôô Israél ase. A tyiʼi mejô zôsôô e be bôte bé bese. 
Yôab, e mone Seruya, a mbe njôô nsamba mewosan; Yôsafat, e mone Ahilud, a mbe mbaʼale mintilan; 
Sadok, e mone Ahitub, a Abimélék e mone Abiatar, be mbe betuni; Kavôha a mbe ntilimam; 
Benayahu, e mone Yehôyada, a mbe évete Bekérétieñ a Bepelétieñ, a e bone be David be nga bili éto ya ôsu e fefele njô bôt.
Eyoñe mam mete me maneya, Nahas, njô bôte Beamônite, a nga wu a e mone wé a nga jôô éjiane jé. 
Ane David a nga jô na: Ma ye liti Hanun mvam , e mone Nahas, amu ésaa a nga liti ma mvam . Nde David a nga lôme bôte ya volô nye nlem amu awu ésaa. 
Ve bivete Beamônite be nga jô Hanun na: Ye wo buni na David a lôme wo bevolô minlem amu na a semé ésoo nga? Ye bebo bisaé bé be nji zu be wo asu ya nyoñ, asu ya bulekan a looé si? 
Ajô te Hanun a nga bi bebo bisaé be david, be mane tyeñe be zel, a tyiʼi mengômesane map e zañ a kui mintyeʼe mekan. Eyoñe te a nga suu be be ke. 
Nde be nga zu kate David foé ajô bôte bete, nye ve lôme bôt be ke tôbane be, amu be mbe mbia ôson été; a njô bôt a nga lôme be mbañete na: Tabaʼane Yérikô a kui éyoñ e zele jenan é maneya kui, éyoñe te nje mia ye zu.
Eyoñe Beamônite be yeneya na be ntoo mbia jôm e mise me David, nde Hanun a Beamônite be nga lôme betalañ be argent toyini, be kuse bevagoñe bita a e bôte ba wulu bikabela yôp be soʼo mezôpôtami, e Aram-Maaka, a e Sôba. 
Be nga kuse bevagoñ toyini mewôm mela a ébaé, a njô bôte ya Maaka a e bôte bé, nde be nga zu vule minkan ôsu tisone Médeba. Ane Beamônite be nga kôlô bitisone biap, be sulane vôme wua a taté dulu ya wosan. 
Ane David a nga wôʼô jame te, a lôme Yôab, nsamba mewosan a biwôlô bi bôt be ke wosane be. 
Nde Beamônite be nga kôlô a tebe minnoñ ya wosan anyiine tison; bejô bôt be nga so be mbe nkandan a nkane bita Beamônite, be too mfaʼa yʼafan.
Eyoñe Yôab a yeneya na mewosan ma ye bo nye mfaʼa ya ôsu a mfaʼa ya mvus, nde a nga tobe bôt ézezañe ya ba ba dañe yeme mewosan Israél été, ane be nga tebe ba Beasirieñ be lôane mesu; 
A nga telé bôte bevok éjôé monyañ Abisayi si, ba Beamônite be lôane mesu. 
A nga jô Abisayi na: Nge Besirieñ be dañe ma ngu éyoñe te wo zu volô ma; nge Beamônite be dañe ma ngu éyoñe te wo zu volô ma; nge Beamônite be dañe wo ngu éyoñe te ma ye zu volô wo. 
Boʼo ngu, nalé fe vaʼa bia ngu asu ayoñe dangan a asu bitison bi Zambe wongan, a Nti a boʼok e jam a ye yene mvaé! 
Ane Yôab a nga téé dulu ba be bôt be mbe nsamba wé na be wosane Besirieñ mbe be nga taté na ba tup ôsu vié. 
Eyoñe Beamônite be yeneya na Besirieñ be nga tup, nde be fe be nga tup ôsu Abisayi, monyañe Yôab, a bulan e tison; a Yôab ki a nga bulan e Yérusalém. 
Eyoñe Besirieñ be nga yene na Israél a bôéya be, be nga lôme minlôman mi ke loone Besirieñ be mbe e Yordane yat; Kôfak, évete ya nsamba mewosane Hadadézer a mbe nlô wop. 
Nde be nga kate de David, ane nye ki a nga sulan Israél ase, be dañe Yordan be kui be bebé a tebe nsamba ya wosane be. Ane Besirieñ be nga tup ôsu Israél, 
a David a nga wôé be: minsamba mi bili bevagoñ toyini zamgbwa a e bôt ba wulu a mebo toyini mewôm menyin, a nga wôé Kôfak, évete nsamba mewosan. 
Eyoñe bebo bisaé be Hadadézer be yeneya na Israél a bôéya be, nde be nga bo élate mvoʼé a David a nyiin éjôé jé si. Ataté éyoñe te, Besirieñ be nji fe kômbô beta volô Beamônite.
Eyoñe mbu ja tôñe valé, nje é ne ji bejô bôt ba ke bita, Yôab, a too nlô éwôlô nsamba mewosan, a nga kôlô si a ke ndamane si Beamônite a dili Raba bita. Ve David a nga liʼi e Yérusalém. Eyoñe Yôab a nyoñeya a mane tyame Raba, 
nde David a nga nyoñ ékat é nga too e nlô zambe Beamônite milkom. Be nga yene na ékate or te é mbe adit a lôte kili mewôm mela, akoʼo e nʼédima e too fʼété, be nga jalé ékate te e nlô David. Be nga nyoñe fe abui biôme ya nsa e tison éte. 
David a nga kee e bôt be nga too été minkôm a lôme be be ke be bo ngule bisaé ane nsalane bilé, beba mekok nge besale ntyaʼa. Avale te fe a nga bo e bitisone bise ya Beamônite. Mvus éte nje a nga bulan e Yérusalém a e nkane bita wé ôse.
Eyoñe mam mete me maneya, Israél a Befilisteñ be nga bo bita e Gézér. Eyoñe te nje Sibekayi, mone Hukatite, a nga wôé Sipayi, wua ya bone Berefayim; ane Befilisteñ be nga silibane si e bita bite.
Mewosan me nga beta taté e zañ Israél a Befilisteñ. Elhanañ, e mon Yahir, a nga wôé monyañe Gôliat jôé na Lami ya Gat, nyô a nga bili akoñ, ntyen ô too ane mbôbé betiñe biyé.
Mewosan mefe me nga boban e Gat. Ayabe môt é nga too valé é bili anyu asaman e wo ôse a abo ése, anyu ése é mbe nye mewôm menyin a anyiin, a too fe môte ya Rafa. 
Nde a nga té Israél bita, a Yônatan e mone Siméa, monyañe David, a nga wôé nye. 
Bôte bete be nga so e Rafa a e Gat. Be nga ku e mo me David a e mo bebo bisaé bé.
Ane satan a nga ke Israél e ngame yat a tindi David na a lañ Israél. 
David a nga jô Yôab a bivete yʼayoñe na: Kela lañan Israél, ataté Birséba a kui Dañ, a mi kate ma me yem e tañe bôt be né. 
Yôab a nga yalane na: Nti a boʼo bôte bé be dañe bo abui tañe biyoñe ntet! A njô bôt, e masa wom, ye bese be nji bo bebo bisaé be masa wom? Vʼamu jé e masa wom a sili jame te? Amu jé Israél a ye beʼe mekua? 
Ve nkobô njô bôt ô nga dañe wu Yôab, ajô te Yôab a nga ke a wulu e Israél ase; mvus éte a nga bulan e Yérusalém. 
Nde Yôab a nga kalane David e tañe bôt a nga mane lañ; Israél ase a nga bili bôte mewosan milione jia a ntete toyini; e Yuda, be nga too bôte mewosan toyini mintete minyin a mewôme zamgbwa. 
Ve a nji lañe Belévit nge bôte ya Bényamin, amu woñ ô nga bi Yôab amu abendé njô bôt.
Zambe a nga wôʼô abendé te abé , nde a nga bibi Israél. 
Nde David a nga jô Zambe na me boya abé e nʼanen nde e ne nlañane bôt! Eyoñe ji kañeseʼe jamé ékobe mbo ésaé wôé, amu me nga bo ane nyô a ne feʼe momo!
Nde a nga kobô Gad ñyene mame David na: 
Kele jô David na: Avale di nde Nti a jô na: Ma liti wo bibubua bilaa; tobe jia, a ma ye kuli je be wo. 
Ane Gad a nga kui be David a jô nye na: Avale di nde Nti a jô na: 
kañeseʼe jame da: nge mfumbale zaé tañe mimbu mila, nge ébôm ôsu besiñe bôé tañe ngon éla, nkpwaté mekône besiñe bôé ô nambeʼe wo, nge na tañe melu mela, Nti a ye bôme si jôé a e nkpwaté mekône wé éyoñ a ye lôme éngele ya jian a mialane bim e si ése ya Israél? Fasek a kate ma e jam ma yiane ke yalan e môt a lôme ma. 
Ane David a nga yalane Gad na: Me ne e beta ôlun été! A ne mvaé me ku e mo me Nti été amu mvame jé é nʼanen abui; ve me boʼo te ku e mo me bôt!
Nalé Nti a nga bo na bim a dumen Israél été, a bôte toyini mewôme zamgbwale ya Israél be nga wu. 
Zambe a nga lôm éngele e Yérusalém na a tyame nye; e zañe ntyamane Yérusalém, nde Nti a nga fombô a jôbane mbia jam ate. A nga jô éngele ntyame tisone na: Tebeʼe! Bulaʼane wo wôé mvus éyoñe ji. Engele Nti a nga tele bebé e nseñe Ornan, mone Yébuzieñ. 
Nde David a nga bete mis a yene éngele Nti a tele e zañe si a yôp, nsoé nkpwaté mekône wé ô too nye wo, ô too Yérusalém e ngame yat. Nde David a bemvendé, minkuta e nyô, be nga ku mesu me butu si. 
Ane David a nga jô Zambe na: Ye sa ma me nga jô na be lañe bôt? Ma me nga bo abé a ma me nga bo e jam é nʼabé; ve bôte ba be nga bo jé? A Nti, e Zambe wom, e wo wôé ô silaʼane ñhe e nyôle jam a e nda bôte jam, ve ô boʼo te kut ébubua e be bôte bôé! 
éngele Nti a nga jô Gad na kobôʼô David, nalé ate a ye bet a lôñe Nti ataʼa metunaʼa e vôme Ornan, mone Yebuzieñ, a wôʼô tyaʼa nlisi. 
Ane David a nga bet avalʼane nkobô Gad a nga kobô e jôé Nti ô mbe. 
Ornan a nga kôñelan a yen éngele Nti. Nde ba be bobefame bé benyin be nga sobô; Ornan a mbe a tyaʼa nlisi. 
Eyoñe David a nga kui e fefele Ornan, Ornan a nga wua dis a yene David, nde a nga kôlô e vôm ba tyaʼa nlisi a kute meboñe si ôsu be David asu é butu si. 
Ornan a nga jô David na: Vaʼa ma e vôm be wôʼô tyaʼa nlisi nyô, me lôñe Nti ataʼa metunaʼa, vaʼa ma vôm ate mvol a tañe moné vôm ate a yiane kui, nalé ate ébubua ôkon ja ye kôlô be bôt. 
Ornan a nga yalane David na: Nyoñe je a masa wom njô bôt a bo je e jam wo ye yene mvaé; ma ve fe beyôme benyak asu mimvean ba diʼi ngumba, mintoñ asu njaʼa, a nlisi asu mveane ya mefup, ma ve biôm bite bise. 
Ve njô bôt David a nga jô Ornan na: Momo! Ma zu kuse vôm ate avale da yian, mvol a tañe moné jé, amu ma ye bo te soo Nti e jôm é nʼéjôé, a ve mvean wo diʼibane ngumba ô too teke kui tañ! 
Ajô te David a nga ve Ornan or a too adit bifas mintete misaman asu vôme ya lôñe ataʼa metunaʼa. 
Nde David a nga lôñe Nti ataʼa metunaʼa vôm ate a ve mimvean ba diʼi ngumba a mi ya nlatane ngbwa. A nga loone Nti, a Nti a nga yalane nye amu nduan é nga so yôp a suan ataʼa metunaʼa mvean ba diʼi ngumba. 
Eyoñe te Nti a nga kobô éngele, nye ve some nkpwaté mekône wé abam.
Melu mete, éyoñ David a yeneya na Nti a nga yalane nye e vôme Ornan mone Yébuzieñ a tyaʼa nlisi, nde a nga ve metunaʼa vôm ate. 
Ve Tabernakel Nti, Nyô Môze a nga lôñ e nkôte si, a ataʼa metunaʼa asu mimvean ba diʼi ngumba, bi mbe éto yʼékôndôʼô yôp é ne Gabaoñ. 
Ve David a nji bo nguleya ke wé na a sili nkômbane Zambe, amu nlem ô nga tyele nye yôp amu nkpwaté mekôn éngele Nti.
Ane David a nga jô na: E ndaa Zambe Nyô ja ye lôñebane va, a ataʼa metunaʼa asu mveane ya Israél ba diʼi ngumba da ye lôñebane va.
Ane David a nga bendé na be sulan mintabe mi mbe si ya Israél, nde a nga ve beba mekok ésaé ya tyiʼi beta mekok asu nlôñane nda Zambe. 
David a nga kômesane fe abui mvot, abime be mbe te fe nguleya vek, 
a bilé bi sédre teke alañé, amu Besidônieñ a Betirieñ be nga zu ve David abui bilé bi sédre. 
David a mbe a jôʼô na: Mone wome Solômon a ne mongô a nteʼan; ve ki e too na e nda ja ye lôñeban asu Nti ja ye bete duma dé a étôtoʼo jé nya ôyabe yôp e mesi mese; ajô te ma zu bo ngômesan asu dé. Nalé ate David a nga kômesan abui, éyoñ a ngenane te wu.
Ane David a nga loone mone wé Solômon a bendé nye na a lôñe Nti, Zambe ya Israél nda . 
David a nga jô Solômon na: A mone wom, me nga bili nkômban ya lôñe nda asu jôé Nti e Zambe wom. 
Ve Nti a nga kobô me na: Ô kuliya abui metyi a bo fe bita bi ne ngu; woo ye ke lôñe nda asu jôé dam amu ô sôéya abui metyi si ôsu viam. 
Tame yen mon a ye bialé be wo, a ye bo e môt a bili awoʼon, amu ma ye ve nye awoʼon éyoñe ma ye kôté nye e be besiñe bé ba bômane nye; amu jôé dé da ye bo na Solômon, a ma ye ve Israél mvoʼé a évôvoé melu ya ényiñe jé. 
E nye a ye lôñe nda asu jôé dam. A ye bo e mone wom, a ma ma ye bo nye ésaa; a ma ye yemete éto njôane jé Israél été nnôm éto. 
Ajô te éyoñe ji, a mone wom, Nti a tabeʼe be wo, éyoñe te e mame môé ma ye ke ôsu a éyoñe te wo ye lôñe ndaa Nti e Zambe wôé, aval a nga jô e mfaʼa wôé! 
Nti Emien a kañeseʼe ve wo ñyemane ya yeme wôk nalé fe atyeñ, Emien a vaʼa wo mebendé mé wo yiane kalan Israél asu ya baʼale metiñ me Nti e Zambe wôé! 
Eyoñe te e mame môé ma ye ke ôsu, nge wo bo memvinda a minjôane Nti a nga bendé Môze asu Israél. Boʼo ngu a ayoʼo nlem , te ko woñ nge fôʼôban. 
Abime biôme di nde me maneya kômesan a abime ngule dam asu ndaa Nti: betalañ be or toyini ntet, betalañ be argent akutu wua. Mfaʼa mvot a étyé bi ne abui abim be se nguleya vek. Me kômesaneya fe bilé a mekak, wo ye beta beté bilé bife a mekoʼo mefe. 
O bili abui bebo bisaé: beba mekok , bôt ba yeme kpwele biôm e mekok a e bilé, a bôt be ne mintyetyeñ e mboone biôm mevale mese. 
Or, argent, mvot a étyé bi ne tekʼalañé. Tebeʼe tetele a bo ane fam, a Nti Emien a tabeʼe be wo!
Ane David a nga bendé bivete bise ya Israél na be volô mone wé Solômon: 
ye Nti, e Zambe wônan, a nji bo be mia, a ye a nji ve mia awoʼon mekuʼu mese? Amu a nga ve bôt be too si nyô e mo mam, a si éte é ntoo éjôé Nti a ji e bôte bé si. 
Ajô te keʼane ñhe minleme mienan a minsisime mienane na mi jeñe Nti, e Zambe wônan; kôlaʼane si mi lôñ e Zambe a too étabaʼa é nʼétyi, éyoñe te mia ye soo éwolo élate Nti a biôm bi ne ntelan étyi asu Zambe e nda ja ye lôñeban a jôé Nti.
Eyoñ David a ntoo mvendé môt njalan a melu, nde a nga telé mone wé Solômon njô bôte ya Israél.
Ane a nga sulane bivete bise ya Israél, betuni a Belévit. 
Be nga lañe Belévit ataté mimbu mewôm mela a lôte valé; tañe jap é mbe bôte toyini mewôm mela a muam.
David a nga jô na bôte toyini mewôm mebaé a ényin be bo ésaé ya fombô bisaé ya nda Nti, bôte toyini ényin be too bebaʼale mimbé, 
a toyini ényin ke asu ya kañe Nti a bibômebômé me nga kôm asu ya kañe nye.
David a nga kabe be minsamba avale bone be Lévi be né: Gerson, Kahat a Merari.
Begersonite be mbe na: Laédan a Siméyo. 
Bone be Laédan: Yehiél évet, Zétam a Yoél, bôte belaa. 
Bone be Simeyi: Selômit, Haziél a Harañ, bôte belaa: Bivete ya menda me bôte Laédan mbie le. 
Bone be Simeyi: Yahat, Zina, Yeuk a Beria. E bone benyine Simeyi mbe le. 
Yahat a mbe évet, Ziza e môta baa; Yeuk a Beria be nji ke biaé bon abui, élañe bôt été, be mbe nda bôte jia.
Bone be Kehat: Amram, Yitsehar, Hébron a Uziél, bôte benyin. 
Bone bʼAmram: Aron a Môze. Aron a nga telébane fefele na a bo étyi, na a dañe bo étyi, émien a bone bé nnôm éto, asu ya diʼi beôlobinda ôsu Nti, asu ya bo nye ésaé a botane bôt a jôé dé nnôm éto. 
Môze a mbe môta Zambe; bone bé be nga loban ba be ayoñe Lévi. 
Bone be Môze: Gersom a Eliézer. 
Bone be Gersom: Sebuél évet. 
Bone be Eliézer: Rehabia évet; Eliézer a nji biaé mone mfe, ve bone be Rehabia be mbe étua abui. 
E mone Yitsehar: Selômit, évet. 
Bone be Ebroñ: Yériyahu, évet; Amaria e môta baa, Yahaziél e môta lale a Yekameam e môta nyini. 
Bone be Uziél: Miké, évet; a Yikiya e môta baa.
Bone be Merari: Mali a Musi. Bone be Mali: Eléazar a Kis. 
Elézar a nga wu teke biaé monafam; ve a nga biaé bobebinga mbe bobefame be Kis bendôme bap, be nga luk. 
Bone be Musi: Mali, Eder a Yérémôt, bôte belaa.
Bone be Lévi mbe le aval ane menda bʼésaa me né, bivete ya menda me bôt aval élañe bôt be nga bo é mbe éyoñe wo lañ biyôlé bi môt ase. Be nga bo ésaé e nda Nti ataté mimbu mewôm mebaé a lôte valé. 
Amu David a nga jô na: Nti, Zambe ya Israél, a veya bôte bé awoʼon a Emien a ye tabe Yérusalém nnôm éto. 
Ajô te, mfaʼa Belévit, ba ye bo te beta beʼe tabernakel a biôm bese ba yiane belane bie été. 
Be nga lañe bone be Lévi ataté mimbu mewôm mebaé a lôte valé avalʼane mejô David a nga kandane kobô me mbe. 
Bisaé biap, e mvuse bone bʼAron, asu ésaé ya nda Nti, bi mbe bi fombôʼô minseñ a bitune menda, ntunane biôm bise bi nʼétyi, biôm ba belane bie asu ésaé ya nda Nti, 
minnoñ mi belet, ékekeb avut asu mimvean ya mefup, biwôlé bi ne teke mvusan, biwôlé ba yañ e fulafan a biwôlé bi ne ñyaman; avek ese ya biôm bia sôé ane mendim a bi ba veʼe nté; 
Tyé ése a ngôʼé ése be nga yiane zu kañ a seʼe Nti, 
a ve Nti mimvean ba diʼi ngumba asu Nti, e besabat, e metéé me ngon a e beta mebôk , abime biyoñ e ne ntelan, e nyeʼelane wo jôô be éyoñ ése été. 
Be nga yiane baʼale nda éndelé bendôbaʼan, vôm a nʼétyi a baʼale abendé bone bʼAron, bobenyañe bap, asu ésaé ya nda Nti.
Minsamba mi bone bʼAron: bone bʼAron: Nabad, Abihu, Eléazar a Itamar. 
Nadab a Abihu be nga taté wu a ésaa wop teke liʼi bon; Eléazar a Itamar be nga bo ésaé betuni. 
David, nalé fe Sadok ya bone bʼEléazar a Ahimélek ya bone bʼItamar, be nga kabe bone bʼAron avalʼane bisaé biap bi né.
Bone bʼEléazar be nga bili abui bivet a lôte bone bʼItamar, éyoñe te be nga kabe be avale di na: Bone bʼEléazar be bi bivet awôm a bisamane ya menda bʼésaa, bone bʼItamar ki bivete ya menda bʼésaa muam. 
Be nga kabe be a mboon asimba , bana ba be ba bevok a amu bebo bisaé ya vôm a nʼétyi a bebo bisaé be Zambe be mbe bone bʼEléazar a bone bʼItamar. 
Ntili bekalate Semaéya, e mone Natanaél ya ayoñe Lévi, a nga tili be môé ôsu njô bôt a bebo bisaé ôsu be ntuni Sadok, ôsu be Ahimélek, e mone Abiatar a ôsu be bivete ya menda me bôte betuni a Belévit. Be mbe be nyoñe nda bʼésaa jia asu Eléazar a nyô fok asu Itamar.
Mboon asimba ôsu ô nga liti Yehôyada; wu baa Yedaéya; 
wu lale Harim; wu nyini Seorim; 
wu tane Malkiya; wu saman Miyamin; 
wu zamgbwale Hakôt; wu muame Abiya; 
wu ébulu Yasua; wu awômô Sekanya Hu; 
wu awômô a wua Eliasib; wu awômô a baa Yakim, 
Wu awôm a lale Hupa; wu awôm a nyini Yesébeam; 
wu awôm a tane Bilga; wu awôm a samane Imer; 
wu awôm a zamgbwale Hézir; wu awômô a muam Hapitsét; 
wu awôm a ébulu Pétaya; wu mewôm mebaa Ezékiel; 
wu mewôme baa a wua Yakin; wu mewôm mebaé a baa Gamul; 
wu mewôm mebaé a lale Delayahu, wu mewôm mebaé a nyini Maziahu.
Avale di nde be nga nyoñe mbeʼe ya ésaé jap, asu ya nyiin e nda Nti, avale nyeʼelan ô né ñwô ésaa wop Aron a nga telé avale Nti, Zambe ya Israél a nga bendé nye.
Mfaʼa bone be Lévi be nga liʼi, biyôlé biap mbie bi: e bone be Amram: Kubaél; e Bone be Kubaél, Yedeyahu; 
e be Rehayahu, e be bone be Rehayahu, Yikiya évet. 
E be bone be Yitseharite: Selômôt; e be bone be Selômôt: Yehat. 
Benayi, Yériyahu, Amaryahu môta baa, Yahaziél e môta lale, Yekameam e môta nyini. 
E mone Uziél: Miké; e be bone Miké: Kamir; 
monyañe Miké: Yikiya; e be bone be Yikiya: Zakiri. 
Bone be Merari: Mali a Musi a bendaé bé bone be Yaziahu. 
Bone be Merari, e be mone wé Yaziahu, Kôham, Zahur a Ibri. 
E be Mali: Eléazar, nyô a nji biaé bon; e be Kis, 
bone be Kis: Yerameél, 
bone be Musi: Mali, Eder a Yerimôt. Bone Belévit mbe le ane menda bʼésaa me né. 
Be fe ane bobenyañ bone be Aron, be nga bo asimba ôsu be njô bôte David, Sadok, Ahimélék a bivete menda me bôte Belévit. Avale te nde e nga boban asu évete ya nda bôt avale fe ane ôyôme môte ya bobenyañ. 
Ane David a bivete ya nsamba mewosan be nga telé bôte fefe asu ésaé ya nda Zambe, be soʼo e be bone bʼAsaf, ba be Héman a ba be Yedutun mbe be mbe be kuluʼu mejô be bôme memvet, bingombé a biwoé. Tañe ya ba be nga bili bisaé nje nyô:
E be bone bʼAsaf: Zakur, Yôsep, Netania a Asaréla, bone bʼAsaf, Asaf a wuluʼu be, nyô a mbe a kuluʼu mejô avalʼane mebendé me njô bôt me né. 
E be Yedutun; bone be Yedutun: Gedaliahu, Téri, Ezayi, Hakabiahu, Matitahu, bôte besaman, ésaa wop, Yedutun, a mbe ntebʼôsu wop, nye a mbe a kuluʼu mejô a bôme éngombé asu ya kañ a seʼe Nti. 
E be Héman, bone be Héman: Bukiyahu, Mataniahu, Uziél Sebuél, Yérimôt, Hanania, Hanani, Eliata, Gidalti, Rômamti-Ezer Yôkbekasa, Malôti, Hôtir, Mahaziôt, 
bese bone be Héman, nye a mbe e ñyene mame njô bôt amu ajô Zambe, asu ya wumulu ngule jé; Zambe a nga ve Héman bobefam awôm a benyin a bobebinga belaa. 
Balé bete bese be mbe éjôé ésaa wobe si asu bia ya ndaa Nti, a be nga bili biwoé, bingombé a memvet asu ésaé ya nda Zambe. Asaf, Yedutun a Héman be mbe éjôé njô bôte si. 
Be mbe bôte mintete mibaé, mewôme muam, ô late fe bobenyañe bap be nga dañe yeme bia bi Zambe, bese be too beyeʼele. 
Asu ya kabe be bisaé, be nga bo asimba , bone be bôt a beta be bôt, beyeʼele a beyéʼé. 
Mboon asimba ôsu ô nga liti Yôsep mfaʼa Asaf; wu baa ô nga liti Gedaliahu, émien, bobenyañ a bone bé, bôt awôm a bebaé; 
wu lale ô nga liti Zakur, bone bé a bobenyañ, bôt awôm a bebaé; 
wu nyini ô nga liti Yitseri, bone bé a bobenyañ, bôt awôm a bebaé; 
wu tane ô nga liti Netania, bone bé a bobenyañe bé, bôt awôm a bebaé; 
wu samane ô nga liti Bukiyahu, bone bé a bobenyañe bé, bôt awôm a bebaé; 
wu zamgbwale ô nga liti Yekareéla, bone bé a bobenyañe bé, bôt awôm a bebaé; 
Wu muame ô nga liti Ezayi, bone bé a bobenyañe bé, bôt awôm a bebaé; 
Wu ébulu ô nga liti Mataniahu, bone bé a bobenyañe bé, bôt awôm a bebaé; 
Wu awômô ô nga liti Simeyi, bone bé a bobenyañe bé, bôt awôm a bebaé; 
Wu awômô a wa ô nga liti Azareél, bone bé a bobenyañe bé bôt awôm a bebaé; 
Wu awôm a baa ô nga liti Hakabia, bone bé a bobenyañe bé, bôt awôm a bebaé; 
Wu awôm a lale ô nga liti Kubaél, bone bé a bobenyañe bé, bôt awôm a bebaé; 
Wu awôm a nyini ô nga liti Matitiahu, bone bé a bobenyañe bé bôt awôm a bebaé; 
Wu awôm a tane ô nga liti Yérémôt, bone bé a bobenyañe bé, bôt awôm a bebaé; 
Wu awôm a samane ô nga liti Hananiahu, bone bé a bobenyañe bé bôt awôm a bebaé; 
Wu awôm a zamgbwale ô nga liti Yôkbaka, bone bé a bobenyañe bé, bôt awôm a bebaé; 
Wu awôm a muame ô nga liti Hanani, bone bé a bobenyañe bé, bôt awôm a bebaé; 
Wu awôm a ébulu ô nga liti Malôti, bone bé a bobenyañe bé, bôt awôm a bebaé; 
Wu mewôme baa ônga liti Eliyata, bone bé a bobenyañe bé, bôt awôm a bebaé; 
Wu mewôme baa a da ô nga liti Hôtir, bone bé a bobenyañe bé, bôt awôm a bebaé; 
Wu mewôm mebaé a baa ô nga liti Gidalti bone bé a bobenyañe bé, bôt awôm a bebaé; 
Wu mewôm mebaé a lale ô nga liti Mahaziôt, bone bé a bobenyañe bé, bôt awôm a bebaé. 
Wu mewôm mebaé a nyini ô nga liti Rômamti-Ezér, bone bé a bobenyañe bé, bôt awôm a bebaé.
Minsamba bebaʼale mimbé: e be bone be Koré: Meselémiahu, e mone Koré, môte ya bone bʼAsaf. 
Bone Meselémiahu: Zakari ntôl, Yediaél ébatan, Zabadyahu e mone lale, 
Yatniel e nyô nyini, Elam e nyô tane, Yôanañ e nyô samane, Elyoénayi e nyô zamgbwale. 
Bone bʼObéd-Edom: Semaéya ntôl, Yehôzabad nyô baa, Yôa e mone lale, Sakar e nyô nyini, Natanaél e nyô tane, 
Ammiél e nyô samane, Isakar e nyô zamgbwale, Peultayi e nyô muame, amu Zambe a nga botane nye. 
Mone wé Semaéya a nga biaé bon mbe be nga bili éjôé ya nda bôte jap amu be mbe biwôlô bi bôte mewosan. 
Bone be Semaéya: Otni, Refaél, Obéd, Elzabad a bobenyañe bé be too biwôlô bi bôt môé na: Elihu a Samakyahu. 
Balé bete bese be mbe bone bʼObéd-Edom; bebien, bone bap a bobenyañe bap be mbe biwôlô bi bôt njalan a ngul mfaʼa yʼésaé, bôte ya bʼObéd-Edom mewôm mesaman a bebaé. 
Bon a bobenyañ be Mekelémiahu, biwôlô bi bôt, be mbe awôm a muam. 
Hôsa ya bone be Merari a nga biaé bon ana: Simri évet, ésaa nye a nga telé nye évet, akôsa bo na sa ke nye a mbe ntôl, 
Hilkiyahu ébatan, Tebaliahu e mone lale, Zakari e nyô nyini. Bon a bobenyañe be Hôsa be mbe awôm a belaa.
Minsamba bebaʼale mimbé mite, bivete ya bôt bete avale fe ane bobenyañe bap be nga too éyoñ ése asu ésaé ya nda Nti. 
Be nga bo asimba asu mbé ôse bongô a benya bôtô ane menda me bôte map me né.
Asimba é nga liti Selémiahu asu mfaʼa jôp da tôô. Be nga bo asimba asu mone wé Zakari nye a mbe mve melep a yeme yen, asimba é nga ve nye mfaʼa yʼakôé. 
Obéd-Edom a nga nyoñ mfaʼa ya nké, bone bé ki be nga nyoñe nda é bili binaane biôm 
Kupim ba Hôsa be nga nyoñe mfaʼa jôp da dim ô laté a mbé ba loone Kalékét, ñwô wo yombô mfaʼa zene ja bet. Minsamba bebaʼale mi nga too nkaban avale di: 
e jôp da tôô, Belévit besaman, mfaʼa yʼakôé Belévit benyin môs ôse, mfaʼa ya nké, benyin môs ôse, benyin e mevôm ba naane biôm, nkabane minsamba mibaé; 
Asu e nda é ne fefel e jôp da dim, bôte benyin e njoñ a bebaé e nda été. 
Minsamba bebaʼale mimbé mmie le ya bone be Koré a bone be Merari.
Belévit bʼéziñ, bobenyañe bap, be nga lôme be be bo ésaé ya baʼale akume ya nda Zambe a akume biôm bi nʼétyi. 
Mfaʼa bone be Laéden, abume Gerson, be too bivete menda me bôte map, be mbe na: Yehiéli, 
a bone be Yehiéli, Zétam a monyañe wé Yôél mbe be nga baʼale akume ya nda Nti. 
Mfaʼa bone be Amram, ba be Yitsehar, ba be Hébron a ba be Uziél, 
Sebuél, e mone Gersom, ndaé Môze, nye a mbe mbaʼale akum. 
E bobenyañ be nga vumane nye be too mvoñ bôt Eliézer be mbe Rehabiahu moné wé, Ezayi mone wé, Yôram moné wé Zikri mone wé a Selômit mone wé, 
Selômit a bobenyañe bé mbe be nga bili ésaé ya baʼale akume biôm bi nʼétyi mbie njô bôte David a nga telé étyi, nalé fe bivete menda me bôt, bejôô ya betoyini a mintet a ba ya nsamba mewosan; 
biôm bite bi nga nyoñeban akume nsa été a veban asu mbaʼalane nda Nti. 
Biôm bise Samuel ñyene mam a nga ve, bi Saül e mone Kis a nga ve, bi Abnér e mone Ner a nga ve, e bi Yôab e mone Seruya a nga ve, a bi bôte mevale mese be nga ve, Selômit a bobenyañ mbe be nga baʼale bie.
E bone be Yitsehar, Kenaniahu a bone bé be nga belane be asu mame ya Israél atan, nalé fe ane bejôô a betyiʼi mejô. 
E bone be Ebroñ, Hakabiahu a bobenyañ, biwôlô bi bôt toyini a mintete zamgbwa, be nga bo ésaé ya jom Israél e Yordane Yat, e jôb da dim, asu ésaé Nti ése a ji njô bôt. 
E mfaʼa bone bʼEbroñ, Yériya a mbe évete jap. Mbu mewôme nyini David a nga jôô, be nga ke ba fas éndane ya mvôʼô Hébron, nde be nga koon, e Yazer, si Galad, biwôlô bi bôte yʼété. 
Yériya a bobenyañ be mbe bôte toyini a mintete zamgbwa be too biwôlô, bivete menda me bôt mbie njô bôte David a nga telé e be mvôʼô Ruben, mvôʼô Gad a éfas ayoñe Manasé asu mam me Zambe mese a ma me njô bôt.
E bone bʼIsraél ba mbe be nga saé be njô bôt ane tañe jap é né: bivete menda me bôt, bivete betoyini a mintet, bivete bezimbi bi nga too njô bôte fefe asu mam mese ma fombô minsamba bezimbi, nsoone wop a nkeane wop, ngon ése, nalé a bobaʼan e bengon bese ya mbu, nsamba bezimbi ôse ô bili bôte toyini mewôm mebaé a ényin.
Nsamba ôsu ya ngon ôsu: Yakôbeam e mone Zabdiél; nsamba wé ô nga bili bôte toyini mewôm mebaé a ényin. 
A mbe wua ya bone be Pérét. A mbe nlô bivete bise ya minsamba mewosane e ngon ôsu. 
Nsamba e ngone baa: Dôdayi, mon Ahôhite; Miklôt nye a mbe njôô ya nsamba te; nsamba wé ô nga bili bôte toyini mewôm mebaé a ényin. 
Njôô nsamba mewosane lale asu ngone lale a mbe Benayahu, e mone ntuni Yehôyada, évet; nsamba wé ô nga bili bôte toyini mewôm mebaé a ényin. 
Benayahu a mbe mbene ya bôte mewôm melal été a too nlô ya bôte mewôm melal bete; mone wé Amizadab a mbe e nsamba wé été.  
Nsamba nyini asu ngone nyini: Asaél, monyañe Yôab, mone wé Zebadia a zaʼa nye mvus; nsamba wé ô nga bili bôte toyini mewôm mebaé a ényin. 
Nsamba tane asu ngone tane: Kamhut ya Yizra nye a mbe njôô; nsamba wé ô nga bili bôte toyini mewôm mebaé a ényin. 
Nsamba samane asu ngone samane: Ira, e mone Ikés, môte ya Tékôa nye a mbe njôô; nsamba wé ô nga bili bôte toyini mewôm mebaé a ényin. 
Nsamba zamgbwale asu ngone zamgbwale: Hélét mone Pelônite ya bone bʼEfrayim nye a mbe njôô; nsamba wé ô nga bili bôte toyini mewôm mebaé a ényin. 
Nsamba muame asu ngone muame: Sibkayi, mone Hukatite ya nda bôte Zéra nye a mbe njôô; nsamba wé ô nga bili bôte toyini mewôm mebaé a ényin. 
Nsamba ébulu asu ngon ébulu: Abiézer ya mvôʼô Bényamin e Anatot nye a mbe njôô; nsamba wé ô nga bili bôte toyini mewôm mebaé a ényin. 
Nsamba awômô asu ngon awômô: Maharayi ya Nétôfa, e nda bôte Zéra nye a mbe évet; nsamba wé ô nga bili bôte toyini mewôm mebaé a ényin. 
Nsamba awôm a wua asu ngon awômô a jia: Benaya ya Piraton, e bone bʼEfrayim nye a mbe njôô; bôt be mbe nsamba wé toyini mewôm mebaé a ényin. 
Nsamba awôm a baa asu ngon awôm a baa: Heldayi ya Netôfa e nda bôte Otniél nye a mbe njôô; nsamba wé ô nga bili bôte toyini mewôm mebaé a ényin.
Bivete meyoñ ya Israél mbie bi: mfaʼa mvôʼô Ruben évet é mbe Eliézer e mone Zikri; mvôʼô Siméoñ évet é mbe: Sefatiahu e mone Maaka; 
Mvôʼô Lévi évet é mbe Hakabia e mone Kemuél; mvôʼô Aron évet é mbe Sadok; 
Mvôʼô Yuda évet é mbe Elihu ya bone be David; mvôʼô Isakar évet é mbe Omri e mone Mikaél; 
Mvôʼô Zabuloñ évet é mbe Yismaéyahu e mone Abdias; mvôʼô Néftali évet é mbe Yérimôt e mone Azriél; 
Asu bone bʼEfrayim évet é mbe Hôsé e mone Azaziahu, 
asu éfas ayoñe Manasé ya Galad évet é mbe Yidô e mone Zakari; mvôʼô Bényamin évet é mbe Yaasiél e mone Abnér; 
mvôʼô Dan: évet é mbe Azareél e mone Yérôham. Bivete meyoñe ya Israél mbie le.
David a nji ke nyoñ tañe bôt be mbe ataté mimbu mewôm mebaé a sise si, amu Nti a nga jô na a ye bo Israél abui ane ateté ya yôp. 
Yôab e mone Séruya, a nga beta taté nlañane bôt, ve a nji ke sondô wô, amu jame te e nga dutu Nti na a yaa Israél. Biyalan yʼété bi nji ke tiliban e metañe ya minkañete mi njô bôte David.
Azmavét, e mone Adiél, a mbe mbaʼale akume njô bôt. Yônatan e mon Ozias a mbe mbaʼale biôm bi mbe e nnaan e si ya Israél ataté bitison a kui minlam a mewôm bebaʼale be né. 
Ezri, e mone Kelub, a mbe ntebʼôsu ya bebé mefup bese ya Israél. 
Simeyi ya Rama a mbe mbaʼale mefup mindiʼi mi woon Zabdi ya Kefam a mbe mbaʼale woon a mbe a soʼo mefube mete. 
Baal-Hanan ya Bét-Gédér a mbe mbaʼale mefube me ôlivié a ma me Sikomor afôla si é ne njeʼese. Yôas a mbe mbaʼale mimbon. 
Sitrayi ya Saroñ a mbe mbaʼale mimbame benyak, a vaʼa be bidi e miñyanebe ya Saron. Kafat e mone Adlayi a mbe mbaʼale mimbam benyak mi mbe mi jaʼak e minjeʼese. 
Obil mone Ismaélite a mbe mbaʼale bekamel. Yedia ya Mérônôt a mbe mbaʼale beyale bijakas. 
Yaziz, mone Hagrite a mbe mbaʼale mintômba a bikela. E bôt be mbe na ba baʼale akume njô bôte David mbe le.
Yônatan, ndômenyañe David, ntyetyeñ a ñyeman, a mbe ntebele njô bôt. Yehiel, e mone Hakmonite a nga bo ésaé ya yeʼele bone be njô bôt. 
Ahitôfél a mbe fe ntebele njô bôt. Hukayi mon Arkite, a mbe mbaʼale minsolan mi mame njô bôt. 
E bôt be mbe Ahitôfél mvus be mbe Yôyada e mone Benaya a Abiatar. Yôab ki nye a mbe nlô évete ya nsamba mewosan.
Ane David a nga sulan bivete bise ya Israél, bivete meyoñ , bivete minsamba bia bo ésaé be njô bôt, bivete betoyini a bivete mintet, ba be mbe bivete ya baʼale akum a mimbam biyeme njô bôt a bone bé, bôte njô bôt a too be ndi, bezimbi ba dañ biwôlô a e bôte bese be bili ésemé. 
Ane njô bôte David a nga tebe a jô na: Vôʼôlaʼane ma a bobejañ a bôte bam! Me nga bili nkômbane ya lôñe nda e vôme éwolo élate Nti é ne bômbô é too fe ételé mebo Zambe wongan, me mbe me kômesaʼane na me lôñe je. 
Ve Zambe a nga jô me na: Woo ye ke lôñe jôé dame nda , amu ô ne môta mewosan, ô kuliya fe abui metyi. 
Nti, Zambe Israél, a nga tobe ma e nda bôt ésaa wom ése na me bo njô bôte ya Israél melu mese; amu a nga tobe Yuda a bo évet, a nga tobe nda ésaa wom e nda bôte Yuda été, a e bone bʼésaa wom été, a nga yene mvaé ya tobe ma na me jôô Israél ase. 
E bone bam bese été, amu Nti a nga ve ma abui bon , a nga tobe mone wom Solômon na a tooé nye éto njôane ya éjôé Nti Israél. 
A nga jô me na: Mone wome Solômon a ye lôñe nda jam a minseñe miam; amu me nga tobe nye na a bo mone wom a mamien ma ye bo nye ésaa. 
Ma ye yemete éjôé jé nnôm éto, nge a yeme na a baʼale mebendé mam a metiñe mam aval e ne môse wu. 
Eyoñe ji, e mise me Israél ase, ékôane Nti ése, a Zambe Emien a too, Nyô a wôʼô bia, tukaʼa baʼalane mebendé me Nti e Zambe wônan mese, nalé mia ye bi mbamba si nyô a liʼi je ane élik e be bone benan nnôm éto éyoñ mi maneya wu. 
Mfaʼa wôé, a mone wom Solômon, yeme Zambe ésoo wôé a saane nye a nlem ôse, a nsisim ô ne nkômesan, amu Nti a fase minlem mise a a yeme nkômban ôse. Nge wo jeñe nye, a ye bo na ô yene nye; ve nge wo liʼi nye, a ye wua wo fé nnôm éto. 
Yeme éyoñe jina na Nti a nga tobe wo na ô lôñe nda ja ye bo nyô yʼétyi. Yeme ngu a bo ane monafam.
Eyoñe te David a nga ve Solômon mone wé éveʼelaʼa mbalaʼa si ya nda Zambe a mefase yʼété: bitune bi nda ba naan akum, bi ya yôp a bi ya été, a e vôm éwolo ja yiane bômbô. 
A nga ve fe nye biveʼela bise a nga simesane na bia yiane lôñeban: minseñ ya nda Zambe, beta meba mbômaʼan a minseñ, bitune bi nda ba yiane naan akume ya nda Zambe a biôm bi nʼétyi bôt ba ve Zambe. 
A nga ve nye afep é bili minsamba betuni a Belévit ntilan, nalé fe di bisaé bia yiane boban e nda Nti bi ne ntilan a e di biôme ya nkañan e nda Zambe été bi ne ntilan. 
A nga kate nye abime or da yiane jôm ése ja yiane boban a or, a abime argent da yiane jôm ése ja yiane boban a argent, 
nalé fe adite ya bibeʼe belambe a belambe be or, bibeʼe belambe a belambe be argent, avale ba yiane belan kan ése yʼété, 
adite ya wua ase ya betawôlô be or be ne asu belet ba ve Zambe, a adite ya betawôlô be argent, 
adite ya bilum ba belane bie asu tit, di befandé a mendeʼe me or a ne mfuban , adite ya befandé be or a ba be argent, avale ba yiane belane kan ése yʼété, 
adite ya ataʼa metunaʼa beôlobinda mboon a nya or. A nga suʼulane fe ve nye éveʼela vagoñ a nʼétyi, a dañe dañe na Bekerubim be or ba buti éwolo élate Nti a mefabe map me ne ndaman. 
David a nga jô na e mam mese ma me ne ntilan e kalate me nga nyoñe be Nti; kalate ate a liti ne sañsañ avale ba yiane bo e jôm ése é ne éveʼela été.
David a nga jô mone wé Solômon na: Yeme ngu, boʼo ayoʼo nlem a bo ane fam; te ko woñ a te fôʼôban amu Zambe nyô a too, e Zambe wom, a ye tabe be wo; a ye bo te liʼi wo nge vuane wo, akekui biôm bise asu ésaé ya nda Nti bi maneya boban. 
Minsamba betuni a Belévit asu ésaé ya nda Zambe mmie mi. Mfaʼa ya aval ésaé ése, ô bili mintyetyeñ mi bôt mi bili mbamba nkômbane ya bo ésaé e fefele jôé, nalé fe bivet a bôte bese be ne mewôk, e mam mese ba kobô be.
Ane njô bôte David a nga jô ékôane bôt ése na: Mone wome Solômon, nye étame Zambe a nga top, a ne mongô a nteʼan, ésaé ke anen, amu nda nyô é nji bo asu môt, ve asu Zambe Nyô a too. 
Me maneya belan e ngule jam ése na me tôkane biôm asu nda Zambe wom or asu biôme bi or, argent asu biôme bi argent, mvot asu biôme bi mvot, étyé asu biôme bia yian étyé a bilé asu biôme bia yiane boban a bilé, mekoʼo mʼônix a mekok ba yiane totan e mevôm mevôm asu ya ve abeñ: mekoʼo ma faé me too menyôle menyô, mevale mekoʼo mese me nʼédima a marbre a nʼéfumulu abui. 
Nalé fe na amu ma dañe nyeʼe e nda Zambe wom, ma ve e nda Zambe wom or a argent bi ne ébiam, ma beté bie e yôbe ya biôm bise me maneya tôkan asu vôm a ne étyi: 
betalañ be or toyini éla, or ya Ofir a betalañ be argent toyini zamgbwa a too mfuban asu ya yañe mimfine menda. 
Mfaʼa or asu jôm ja yiane or, a mfaʼa argent asu jôm ja yiane argent, a mfaʼa bisaé bise bebo bisaé ba yiane bo, za a bete wo yôp e môse ya den, te ntindan, a tiñeti Nti na a zu ve bie?
Ane bivete menda me bôt, bivete meyoñ ya Israél, bivete betoyini a mintet, toʼo bivet bia tindi bisaé bi njô bôt be nga ve teke ntindan. 
Asu bisaé ya nda Zambe be nga ve betalañ be or toyini étan, minsañ mi or toyini awôm, betalañ be argent toyini awôm, betalañ be mvot toyini awôm a muam, betalañ bʼétyé toyini ntet. 
E mo me Yéhiél mone Gersonite, be nga kalane fe mekoʼo mese me nga too asu akume ya nda Zambe. 
Bôt be nga vak amu mimvean be nga ve teke ntindan, amu be nga ve bebiene be Nti a minleme mise; njô bôte David fe a nga vaʼa jame te.
David a nga botane Nti ékôane bôt ése é too. David a nga jô na: A Nti, e Zambe ésaa wongan Israél, ébotan a wo ataté nnôm éto a kui nnôm éto. 
A Nti, Anen, ngu, étôtok, éjijin a mfaan bi ne émbiôé, amu jôm ése é ne yôp a si é ne énjôé, a Nti, njôan ô ne fe éñwôé e wo ô ne mbetan a ô koo biôm bise yôp! 
Akum a duma bia so be wo, wo wo jôô biôm bise, ngu a éwôlô bi ne e wo wôé été, e wo wôé fe ñwô ô bili nguleya nene a yemete biôm bise.
Eyoñe ji, a Zambe wongan, bia kañe wo a seʼe étôtoʼo ya jôé dôé. 
Amu me ne jé, e bôte bam ke jé ane bi ne nguleya bo avale mimveane di teke môt a tindi bia? Biôm bise bia so be wo, a e biôme bia ve wo nne bia so wo wôé été! 
Bi ne beyeñ e mise môé a mintabe avale bʼésaa bangan bese be mbe; melu mangan bi too si nyô me ne ane nsisiñ, a jam ya tabe de ndi e nji bo. 
A Nti, e Zambe wongan, abui akum ese bi maneya tôkane dina na bia lôñe wo a jôé dôé e nʼétyi nda , ése da so e wo wôé été. Biôm bise bi ne émbiôé!
A Zambe wom, ma yeme na wo fase nlem ô nyekeʼe fe zôsôô; ajô te nde ma te bo mimveane mina teke ntindan ve e zôsôô ya nleme wom, a éyoñe ji me yeneya a mevaʼa mese ane bôte bôé be ne va ba ve wo mimveane miap teke ntindan. 
A Nti, e Zambe Abraham, Izak a Yakob bʼésaa bangan, kañeseʼe na e bôte bôé be baʼale avale minsimesane dina ya minleme miap melu mese, a kañeseʼe na asimesane dap é bo ñyemetan ve be wo. 
Vaʼa mone wome Solômon nlem ô ne nkômesan ôse na wo baʼale mebendé môé, miñyeʼelane miôé a metiñe môé, na wo bo me mese a na wo lôñe nda nje me maneya tôkane biôme bina bise.
Ane David a nga jô ékôane bôt ése na: Vaʼane Nti e Zambe wônan akéva! Ane bôte bese ya ésulan be nga ve Nti, Zambe bʼésaa bap akéva. Be nga vitibi a kute meboñe si ôsu Nti a ôsu be njô bôt. 
Mametyé, éyoñ môs ôte ô lôteya, be nga ve Nti metunaʼa a mimvean mia diʼibane ngumba: beyôm benyak toyini, beyôm mintômba toyini, bone mintômba toyini a mvean binyunyui yʼété, a bityiʼa bife abui asu Israél ase. 
Be nga di a nyu môs ôte, e mise me Nti, abui mevak été, be nga telé Solômon e mone David njô bôt éyoñe baa, be nga woʼo nye mbon e mise me Nti ane njôô, a Sadok ane ntuni . 
Ane Solômon a nga tabe éto njôane Nti ane njô bôt éjian ésaa wé, a Israél ase a nga bo nye mewôk. 
Bivete bise, bôte mewosan a bone be njô bôte David bese be nga bo njô bôte Solômon mewôk. 
Nti a nga bete Solômon ôyabe yôb abui e mise mʼIsraél ase, a nga bo njôane wé jame ya kam, njôane njô bôte mfe ya Israél ô nji bo nye ôsu ô too avale te.
David e mon Izayi a nga jôô Israél ase 
A nga jôô Israél mimbu mewôm menyin: a nga jôô Ebroñ mimbu zamgbwa, a a nga jôô e Yérusalém mimbu mewôm melaa a milaa. 
A nga wu a too nya mbamba mvendé , njalan a melu, a akum a duma. E mone wé Solômon a nga jôô éjiane jé. 
Mimboon mi njô bôte David, mi ya ôsu a mi mia suʼulan, e kalate mimboon mi Samuel, ñyene mam, e kalate mimboone mi Natan nkul mejô a e kalate mimboon mi Gad ñyene mam, 
éjôé jé ése a éwôlô jé ése, e mam me nga boban melu mé, toʼo na Israél été nge e bijôé bise ya mesi mevok.
Ane Solômon, e mone David, a nga yemete émien éjôé jé été; Nti, e Zambe wé, a nga too be nye, a nga nene nye a dañe bete nye yôp. 
Solômon a nga kobô Israél ase, bivete betoyini a mintet, betyiʼi mejô, betebʼôsu ya Israél ase a bivete ya menda me bôt. 
Nde Solômon a ékôane bôt ése be nga ke éto ya ékôndôʼô yôp, nje é mbe Gabaoñ, amu e nne nda éndelé bendôbaʼane Zambe é mbe wé, nje Môze, mbo ésaé Nti, a nga bo e nkôte si; 
ve éwolo Zambe nje David a nga beʼe akôlô Kiryat-Yearim a kui e vôm a nga kôme na ja ye bômbô, amu a nga lame je nda éndelé e Yérusalém. 
E nne fe ataʼa metunaʼa mvot Betsalél e mone Uri, e mone Ur a nga lôñ, é mbe valé, ôsu tabernakel . Ane Solômon a ékôane bôt be nga sili nkômbane Zambe. 
Valé ate nye Solômon a nga bet e ataʼa metunaʼa mvot e mbe e nda éndelé bendôbaʼan, Nti a too, a ve mimvean ba diʼi ngumba tañe toyini.
Zambe a nga yené be Solômon alu te a jô nye na: Siliʼi jôm wo kômbô na me ve wo. 
Ane Solômon a nga yalane Zambe na: Wo ô nga liti David ésaa wome mvam abui, wo fe wo bo na me jôʼô éjiane jé. 
Ajô te a Nti, nyô a ne Zambe, nkobô ô nga kobô David ésaa wom ô ntoo ve tôéban, amu wo ô boya na me jôô ayoñe bôt e ne abui ane mbuluʼu ya si. 
Eyoñe ji a ntoo ñhe ve ve ma fek a ñyemane mam, nalé ma ye yeme wulu e bôte bana ôsu. Amu na, za nye a ne nguleya jôô e beta ayoñe bôte wôé nyô? 
Ane Zambe a nga yalane Solômon na: Amu jame te nde é ne wo e nlem , amu ô nji sili mefok nge akum, nge duma, nge awu ya besiñe bôé, nge abui melu mʼényiñ, ve viane sili fek a ñyemane mam asu ya yeme jôô ayoñe bôte dam, nde me nga bo wo na ô jôô, 
fek a ñyemane mam bi ntoo wo mvean. Ma ye fe ve wo mefok, akum a duma. Bejô bôte befe be nji tame bo wo ôsu be too avale te a befe baa ye ke bo e mvuse jôé be too avale te. 
Ane Solômon a nga so éto yʼékôndôʼô yôp é mbe Gabaoñ, ôsu nda éndelé bendôbaʼan, a suan e Yérusalém a bo njô bôte Israél.
Solômon a nga tôkan bevagoñ mewosan a bikabela; a nga bili bevagoñ toyini a mintete minyin, a bikabela toyini awôm a ébaé; a nga baʼale ngab éziñ yʼété e fefele jé Yérusalém, ba bevok mbe a nga mane kap e bitison a nga mane kôm asu ya baʼale be. 
Njô bôt a nga bo na argent a or bi bo jôme môt ase a bili e Yérusalém ane mekok , avale te fe a nga bo na besédre be bo abui ane besikomor be ne Seféla. 
Be nga soo bikabela bi Solômon Ejipte; ngume nsamba bebo makit be njô bôt ô mbe ô kele nyoñe bikabela bite minsamba minsamba a mveane ngume tañ. 
Be mbe be kelek a kus, Ejipte, vagoñe wua, besikel be argent ntet a mewôm metan. Be mbe fe be soʼo bevagoñ a bikabela asu bejô bôte bese ya Behétieñ a asu bejô bôte ya Siri.
Ane Solômon a nga lañe bôte toyini mewôme zamgbwa asu mbeʼane mimbeʼe, beba mekok , e minkô, bôte toyini mewôme muam a bôte toyini éla a mintete misamane ya fombô ésaé ba bo.
Solômon a nga lôme bôt be kate Uram, njô bôte ya Tir na: Boʼo ma avale fe ô nga bo David ésaa wom na ô nga lôme nye besédre asu ya lôñe nda ya tabe. 
Tame yene na ma, e mone wé, ma zu lôñe nda , asu jôé Nti, e Zambe wom, a telé je étyi asu dé, asu ya diʼi ôlobinda a ne mbamba menyum ôsu vié, asu ya liti minnoñ mi belet éyoñ ése, a mimvean ba diʼi ngumba, mametyé a mamengôʼé, a besabat, e meté me ngon a éyoñe ya beta mebôʼô me Nti, e Zambe wongan, avalʼane Israél a yiane bo jame te melu mese. 
Nda ma zu lôñ ja yiane bo anen, amu Zambe wongan a ne anen a dañe bezambe bese. 
Ve za a bili nguleya lôñe nye nda , amu na yôp a yôbe ya môp é se nguleya yiane nye? A me nga ye bo za asu ya lôñe nye nda nge é nji ye bo asu ya diʼi biôm bi ne mbamba menyum ôsu vié?
Eyoñe ji lôme ma e môt a yeme bo ésaé or, argent, mvot a étyé, nalé fe nyô a yeme dube biyé évele, angôô nge blum, a yeme fe kpwele biôm. Ba be bôte bam ba ye saé, e ba ésaa wom David a nga top, mbe be too Yérusalém nge mevôm mefe e si ya Yuda été.
Lôme fe ma bilé bi sédre, sipré a santal, bi soʼok e Libañ, amu ma yeme na bebo bisaé bôé ba yeme tyiʼi bilé ya Libañ, a bebo bisaé bam ba be émbôé ba ye ke, 
asu ya kôme ma abui bilé, amu e Nda ma zu lôñ ja ye bo anen a abeñ. 
Mfaʼa wom, ma ye ve bebo bisaé bôé ba tyiʼi bilé, fôn, tône toyini ésaman, nlisi tône toyini ésaman, woon lita toyini mintete muam a belita be mbon toyini mintete muam.
Ane Uram, njô bôte ya Tir, a nga yalan e kalate a nga lôme Solômon été na: Amu Nti a yem ayoñe bôte dé nde a nga telé wo na ô jôô be. 
Uram a nga beta fe jô na: Nti, Zambe ya Israél, a boʼo ébotan, Nyô a nga té yôb a si, amu a nga ve njô bôte David mfefeʼe mon, Nyô a yeme fase mam a too fe atyeñ, nyô a zu lôñe Nti nda , a lôñe fe ndaa njô bôt asu dé! 
Eyoñe ji, ma lôme wo ntyetyeñe môt wo yeme fas, 
Uram-Abi, e mone minga ya bengone be Dañ, ésaa a too mone Tirieñ. A yem ésaé or, argent, mvot a étyé, akok a bilé, bindelé bi ne nduban évele a blum, bindelé bi bisus a Karmin. A yem ésaé nkpwelane biôm a mboone biôm bise ba ye ve nye na a bo, ba be mintyetyeñ mi bôte bôé a mintyetyeñ mi bôt Esaa wom David, ésoo. 
Eyoñe ji, e Nti wom a lôme bebo bisaé bé avut, nlisi, mbon a woon wo te jô bie. 
Mfaʼa wongan bia ye tyiʼi bilé ya Libañ abim ese wo ye kômbô; bia ye lôme wo bie e mañe mañ a kui e Yafa, éyoñe te wo ye bo na bi bet a kui e Yérusalém.
Ane Solômon a nga lañe mintabe mise mi mbe si ya Israél été, avale David ésaa wé a nga lañe mie. Be nga koone mi too toyini ntet, mewôm metan a éla a mintet misaman. 
A nga nyoñe toyini mewôme zamgbwa asu ya beʼe mimbeʼe, toyini mewôme muam ane beba mekok e nkôle yôp, a bôte toyini éla a mintete misaman asu ya fombô a tindi bôte na be saé.
Ane Solômon a nga taté na a lôñe Nda Nti e Yérusalém e nkôle Moriya yôp, e vôme Nti a nga yené be David ésaa wé, e vôme David a nga kôm, abôta si Ornan, mone Yébuzieñ ba tyaʼa nlisi. 
A nga taté melôñ e ngone baa é too melu mebaé e mbu nyini ya njôane wé. 
E minté mina mmie Solômon a nga nyoñ asu ya lôñe Nda Zambe: Ayap méta mewôm mela, ndam méta awôm. 
Mbalaʼa si ô nga too ôsu ya Nda ô mbe ndam méta awôm, ane Nda Zambe ébien, ôyabe yôp méta mewôm mesaman. Mbalaʼa si te mfaʼa yʼété ô mbe ñyañane nya or. 
A nga dibe beta aba nda a bilé bi Sipré, a mane fe yañe bie a nya or, a kpwele fe mintemba melen a bengôkop été. 
A nga kôme nda éte abeñ a mekoʼo me nʼédima. Or be nga belane nye a mbe nyô a so e Parvayim. 
Be nga yañe or jaʼana e mimbôñ, e mimbôʼô ya mimbé, e mimfin, e bivine mimbé ya aba nda; be nga kpwele fe Bekerubim e mimfin.
A nga bo aba nda étyi ya bityi, ayap méta awôm ane Nda Zambe ébien, étok méta awôm. Be nga belane tôñe nya or mewôm mebaé asu ya yañ mfaʼa yʼété. 
Mesene me or be nga belane me me mbe adit tañ begram mintete mitan. Toʼo na bitune bi nda ya yôbe fe bi mbe ñyañan a or.
Be nga bo biveʼela Bekerubim bibaé e nda étyi ya bityi, a yañe fe be a or. 
Mefabe Bekerubim me mbe ayap méta awôm: Afabe da ya kérubim wua, ayap tañe méta ébaé a étun, é mbe é nambeʼe mfine ya Nda; afab avok, méta ébaé a étun, é mbe é nambeʼe afabe da ya kérubim mbok; 
Afabe da ya kérubim, méta ébaé a étun, é mbe é nambeʼe mfine Nda, afab avok, méta ébaé a étun, é mbe é nambeʼe afabe kérubim mbok. 
Mefabe Bekerubim bete, éyoñ be ndaméya me, me mbe méta awôm. Be nga tele e mebo map, mesu me lôô mfaʼa ya nda été. 
Be nga bo éndelé ya tyelé zañe Nda, é too nyôle blum, évele, angôô, éfumulu. Be nga tiñ Bekerubim été.
Be nga bo beta mekôn mebaé me too ôyabe yôp, méta awôm a zamgbwa, a telé me ôsu ya Nda Zambe. Andoʼo e nga too akôn ese yôp e mbe ôyabe yôp, méta ébaé a étun. 
Be nga bo bone bengôkop a futi be e sôsoʼo beta mekôn, be nga bo biveʼela bibuma begrenadié ntet a tyelé bie e bengôkop. 
Be nga telé beta mekôn ôsu ya Nda Zambe, da e mbo nnôm di avok e mbo nga; a nga yôlé di ya mbo nnôme na Yakin, a di ya mbo ngale na Bôaz.
A nga bo ataʼa metunaʼa mvot, ayap méta awôm, ndam méta awôm, ôyabe yôp méta étan.
A nga bo mañ me mvot méta étan, ataté akuʼu di a kui di avok, éveʼela jé é too njiñelete, ôyabe yôp tañe méta ébaé a étun, mbômaʼan a too tañe méta awôm a étan. 
Biveʼela beyôm benyak bi mbe e mañ me mvot mete si, bi bômaʼane me vôm ase. Méta ése é nga bili beyôm benyaʼa bete mewôm mebaé minnoñ mibaé. Be nga bo benyaʼa bete éyoñe fe be nga bo mañ me mvot. 
Mañ me mvot me nga bete e beyôm benyaʼa be mvot awôm a bebaé yôp; belaa yʼété be nga lôô mfaʼa yʼakôé, belaa mfaʼa jôp da dim, belaa mfaʼa ya nké a belaa mfaʼa jôp da tôô, memvuse map ki mfaʼa ya été, e mañ me mvote si. 
Nkuʼu mañ ô mbe afip sentiméta muam. Nka yʼété ô mbe nkôman ane nka beta élaé a ne éveʼela sam ayañ. Be mbe nguleya futi mendim été tañe lita toyini ntet a mewôm mebaé.
A nga bo befandé awôm a telé betan mbo nnôm, betan mbo ngal asu mewoban; be mbe fe be sôbe mimvean mia diʼibane ngumba été. Mañ me mvot me mbe asu betuni na be woban été.
A nga bo bibeʼe belambe awôm a or, avalʼane njôane yʼété ô mbe. A nga telé bie e beta aba ya nda Zambe, betan e mbo nnôm a betan e mbo ngal. 
A nga bo fe betawôlô awôm a telé fe be e beta aba ya nda Zambe, betan e mbo nnôm a betan e mbo ngal. A nga bo fe bisua bi or ntet. 
A nga bo nseñ asu betuni a e beta nseñ a ne anen, nalé fe mimbé ya nseñ a nga tube mimbôʼô yʼété a mvot. 
A nga telé mañ me mvot e mbo nnôme ya nké mfaʼa da tôô. 
Uram a nga bo memvé, biwôlô asup a bisua ba futi mendim ntuni a miam ataʼa metunaʼa, éyoñe te a nga mane bo ésaé ése njô bôte Solômon a nga bendé nye asu Nda Zambe: 
Beta mekôn mebaé me bili biyeyase mendoʼo mebaé e soʼo mekône yôp a mevote mebaé asu ya buti biyeyase mendoʼo bi mbe e mekône yôp, 
bibuma bi grenade mintete minyin asu mevot mebaé; avot ése minnoñ mi grenade mibaé asu ya buti biyeyase mendoʼo ya mekône yôp. 
A nga bo bitebaʼa a bo befandé e bitebaʼa yôp; 
Mañ me mvot avale dé étam, beyôm benyak awôm a bebaé be too me si. 
Nalé fe memvé, biwôlô asup, bilum, biôm bite bise mbie Uram-Abi a nga bo njô bôte Solômon asu Nda Nti, bi mbe mboon a mvot ja ngemban. 
Njô bôt a nga bo na be nyemé bie e njeʼese Yordan, e zañe Sukôt a Séréda. 
Solômon a nga bo biôm bite étua abui akui vôme ya bo te fe yem abime mvot é mbe.
Solômon a nga bo fe biôm bivoʼo bise asu nda Zambe: ataʼa metunaʼa or; betawôlô e vôm be mbe be betéʼé e belet é nʼétyi; 
bibeʼe belambe a belambe be nya or bap, mbe be nga yiane baʼé ôsu ya vôm a nʼétyi, avale njôan ô né, 
mesam belambe a mebas me or, or a dañe mfuban . 
Atyeñ, bisua ba futi mendim betuni ba miam, bilaé, bikanda bi nduan mboon a nya or; bivin bi or asu mbé ya nda été, anyiine vôme yʼétyi ya bityi a asu mbé ya Nda, anyiine ya Nda Zambe.
Nalé ate ésaé ése Solômon a nga bo asu Nda Nti é nga man. Ane Solômon a nga zuu e biôm ésaa wé David a nga ve: argent, or a biôm bise. A nga futi bie akume ya nda Zambe été.
Eyoñe te Solômon a nga sulan e Yérusalém, bemvendé yʼIsraél a bivete bise ya meyoñ , benya bôtô ya menda me bôte yʼIsraél asu ya bete éwolo élate Nti akôlô tisone David nje é ne Sioñ. 
Nde befam bese ya Israél be nga sulan e fefele njô bôt asu abôʼô ya ngone zamgbwale. 
Bemvendé bese yʼIsraél be nga so a Belévit be nga beʼe éwolo. 
Be nga beʼe éwolo nda éndelé bendôbaʼan a biôm bise bi nʼétyi bi mbe e nda éndelé. 
Ane njô bôte Solômon a ékôane bôt ése yʼIsraél a nga bañete fefele jé be nga tebe, éwolo ôsu. Be nga tyiʼi bikela, mintômba a benyak abui abui. 
Be nga zuu éwolo élate Nti e vôme wé, e vôm yʼétyi a ne e Nda, e étyi ya bityi, a kui mefabe ya Bekerubime si. 
Bekerubim be nga bili mefab me too ndaman e vôme éwolo é né yôp, Bekerubim be mbe be butiʼi éwolo a mimbôñe mié. 
Mimbôñ mite mi mbe ayap, mesu map me yenéʼé ve éyoñ ô tele e zañ éwolo a anyiine ya aba nda , ve sa éyoñ ô tele atan; éwolo é nga bômbô valé a kui e môse wu. 
Bifase mekoʼo bibaé Môze a nga futi Oréb, éyoñe Nti a nga bo élat a bone bʼIsraél, nkôlan yʼEjipte, mbie bi mbe éwolo été. 
Eyoñe betuni be nga kôlô e vôm a nʼétyi, amu betuni bese be mbe valé be nga fubu bebien teke fombô ntaʼane minsamba. 
Belévit ba bôme biôm, Asaf, Héman, Yedutun a e bone bap, a bôte befe ya mebume map, be nga beʼe éfumulu ndombo. Be nga tele be bili biwoé, memvet a bingombé mo, be nga tebe akuʼu ataʼa metunaʼa ya jôp da tôô, betuni ntet a mewôm mebaé be nga tele be fefel, be loñe metoñ, 
a beyia bia, nsamba wua, be nga bete metyiñ éyoñ jia a kañ a ve Nti duma; éyoñe tyiñe metoñ, nyô biwoé a bibômebômé bivok é nga bet, be nga kañe Nti be jôʼô na: Amu a ne mvaé, amu mvame jé é too nnôm éto, éyoñe te Nda é nga jaé a nkute ya Nda Nti.  
betuni be nji bo nguleya tabe été na be bo ésaé amu abui nkut; amu étôtoʼo Nti é nga jaé e nda Zambe.
Eyoñe te Solômon a nga jô na: Nti a nga jô na: A ye tabe e dibi été!
Ve ma me lôñeya wo Nda ya tabe, e vôm wo ye tabe nnôm éto!
Ane njô bôt a nga kôñelan asu dé a botan ékôane bôt ése ya Israél. Ekôane bôt ése ya Israél é nga tele tetele. 
Nde a nga jô na: Ebotan a Nti, Zambe Israél, Nyô a nga kobô ésaa wom David a anyu dé émien, a Nye ate a tôé mejô a nga jô a mo mé. 
Ataté e môs me nga vaa ayoñe bôte dam e si yʼEjipte, me nji tebe tison éziñ, e meyoñ mese ya Israél été, na e nne jôé dam da ye tabe été, a me nji ke tobe môte na a bo évete ya bôte bam Israél; 
ve me nga tobe Yérusalém na jôé dam é tabe été, a me nga tobe David na a bo évete ya ayoñe bôte dam Israél! 
Osimesane ya lôñe Nda asu jôé Nti, Zambe ya Israél, ô mbe e nleme David ésaa wom. 
Ve Nti a nga jô David ésaa wome na: Amu ô biya ôsimesan e nleme wôé été na wo lôñe Nda asu jôé dam, ô nga yeme bo na ô bi ôsimesane te e nleme wôé été. 
Ve da sake wo wo ye lôñe nda , amu e mone wôé, nyô a ye so abume dôé, nye a ye lôñe Nda asu jôé dam. 
Nti a tôéya nkobô a nga kobô: Me tebeya éjiane David ésaa wom a me tabeya éto njôane ya Israél avalʼane nkobô Nti ô mbe, me lôñeya Nda asu jôé Nti, Zambe Israél. 
Me futiya éwolo e nda éte été, nje é bili élate Nti a nga bo a bone bʼIsraél.
Ane Solômon a nga tebe tetele ôsu ataʼa metunaʼa Nti, asu é lumu nye ékôane bôt ése ya Israél. Nde a nga same mo yôp. 
Amu Solômon a nga bo ataʼa mvot a telé de ézezañe nseñ; ataʼa te é mbe ayap méta ébaé a étun, ndam méta ébaé a étun a ôyabe yôp méta jia a étun. A nga tebe yôp a kute meboñe si ôsu ékôane bôt ése yʼIsraél. Nde a nga same mo yôp a jô na:
A Nti, Zambe Israél! Zambe mfe a nji bo ane wo e yôp a e si: wo baʼale élat a mvam e be bebo bisaé bôé ba wulu vôm ô né a nlem ôse! 
Ajô te ô nga baʼale jam ô nga jô e be mbo ésaé wôé David, ésaa wom; a e jam ô nga jô a anyu dôé, wo tôé de e môse wu a wo wôé. 
Eyoñe ji, a Nti, Zambe ya Israél, baʼaleʼe e be mbo ésaé wôé David ésaa wom e jam ô nga jô nye na: Wo ye bo te jemban ôsu viam e môt a tyendé wo, a too éto njôan Israél, jame da e ne ve na, bone bôé be tabe ntyel e zene jap été a be wulu, ane metiñe mam me né, aval ô nga wulu be ma. 
Eyoñe ji, a Nti, Zambe Israél, nkobô ô nga kobô mbo ésaé wôé David ô ntoo ñhe ve tôéban!
Jia! Ye bebela na Zambe a ye tabe ba môta binam e si nyô? Tame yene na yôp ba yôbe ya môp bi se nguleya yiane wo, ngumane ki e nda me maneya lôñe nyô! 
Ve da na a Nti, e Zambe wom, tame vôʼôlô meyeʼelan me mbo ésaé wôé a minjaʼane mié, wôʼôk a nyoñe meyeʼelan me mbo ésaé wôé a yeʼelane wo. 
E mise môé me tame kuiban môs ba alu e nda nyô, e vôme womien ô nga jô na e vana nye jôé dam da ye tabe! Vôʼôlôʼô meyeʼelan me mbo ésaé wôé a bo e vôme nyô. 
Wo ye vôʼôlô minjaʼan mi mbo ésaé wôé a ayoñe bôte dôé Israél, éyoñ ba ye yeʼelan e vôme nyô! Wo wo ye wôk ataté vôm ô too, ataté yôp; wo ye wôk a wo ye jamé!
Nge môt éziñ a bo e môt a too nye bebé abé , a be yemete nye na a kane ngana, nge ngana éte ja boban ôsu ya ataʼa metunaʼa, e nda nyôna été, 
wo wo ye wôk ô too yôp, wo ye bo jam éziñ a tyiʼi bebo bisaé bôé ajô, asu ya ve môt a ku étom mekua, a wua mbia mboone wé e nlô wé yôp, a kalé zôsôa môt a bo nye ane zôsôô wé a né.
Nge ayoñe bôte dôé Israél da bômban ôsu be besiñe bé, amu be boya wo abé; nge ba bulane be wo a kañe jôé dôé, nge ba yeʼelan a sili wo mam e nda nyô, 
wo wo ye wôk ô too yôp. Wo ye jamé abé ya ayoñe bôte dôé Israél a wo ye bulane be e si ô nga ve be a bʼésaa bap!
Nge yôp da diban a mveñ ja bo te noñ amu abé be ne bo wo; nge ba yeʼelan e vôme nyô, a kañe jôé dôé, a bulane mvus mfaʼa ya abé dap, amu nsamelan wo ye samele be, 
wo wo ye wôk ô too yôp. Wo ye jamé abé ya bebo bisaé bôé a di ayoñe bôte dôé Israél!
Eyoñe mfumbale zaé a ye kui e si. Eyoñe bim a ye kui, nge bidi bia viele a nge sun ja kui, nge bitandak nge bikukum bia kui, éyoñe besiñ ba ye dili ayoñe bôte dôé bita e si jé été, e mimbé mié, éyoñe bibubua a akon mevale mese bia ye kui, 
e meyeʼelane mese a njaʼan ôse môt éziñ a ayoñe bôte dôé ya Israél ése ba ye liti wo, a kooé na môt ase a yemeya ébubua jé a mintaé mié, a a sameya mo mfaʼa ya Nda nyô, 
wo wo ye vôʼôlô e yôp vôm ô too; wo ye jamé a bulane môt ase avalʼane mezene mé me né, e wo wo yeme nleme môt ase, amu wo étam wo yeme nleme ya bôt. 
Ndemben ba ye ko wo woñ a wulu e mezene môé nté ôse ba ye nyiñ éfuse si ô nga ve bʼésaa bangan!
Avale te fe nneñ, nye a nji bo môte ya ayoñe bôte dôé Israél, éyoñ a ye so e si é nʼôyap, amu jôé dôé e nʼanen, akule wo dôé é ne ngu a e wo wôé ô ne nsaman, éyoñ ba ye zu yeʼelan wo e Nda nyô, 
wo wo ye wôk e yôp vôm ô too, nde wo ye ve jôm ése nneñ a sili wo, éyoñe te meyoñ me bôte mese ya si nyô ma ye yeme jôé dôé, asu ya ko wo woñ, avalʼane ayoñe bôte dôé Israél, a éyoñe te ba ye yeme na ba loone jôé dôé e nda me maneya lôñe wo nyô.
Eyoñ ayoñe bôte dôé da ye kui a ke wosane besiñe bé, be tôñôk e zene wo ye lôme be; nge ba yeʼelane wo, be fombôʼô mfaʼa ya tisone nyô, nje ô nga top, a mfaʼa ya Nda me maneya lôñe jôé dôé, 
wo ye wôʼô meyeʼelan a minjaʼane miap ô too yôb a volô be.
Eyoñ ba ye bo wo abé , amu teke môt a ne te bo abé , éyoñe wo wôʼô be ôlun a ve be e be besiñ, éyoñe bôt ba ye bi be minkôm ba ye kee be minkôm e si é nʼôyap nge bebé, 
nge ba bulan e be bebien, be too si ba ye bo minkôm, nge ba bulane be wo a jaʼé wo mam e si be ne minkôm be jôʼô na: Bi boya abé , bi boya bikop, bi boya mbia jam! 
Nge ba bulane be wo a nlem wob ôse a e nsisime wob ôse, a nge ba yeʼelane wo e si minkôme miap, e vôm be nga kee be minkôm, mesu map me lôô mfaʼa si ô nga ve bʼésaa bap, tison ô nga top a e nda me lôñeya jôé dôé. 
Wo ye wôʼô meyeʼelane map a minjaʼane miap e yôp vôm ô too, a wo ye volô be. Wo ye jamé ayoñe bôte dôé abé be nga bo wo! 
Eyoñe ji, a Zambe wom, e mise môé me kuibaʼan a melo môé me tame vôʼôlô meyeʼelan ma boban e vôme nyô! 
Eyoñe ji, a Zambe a too nnôm éto, kôlôʼô si, zaʼak a tabe e vôme wôé ya awoʼon, womien a éwolo ya ngule jôé. Betuni bôé, a Zambe a too nnôm éto, be jaé nyian ane ngômesan, a bebuni bôé be ntoo ve vak e mvom été. 
A Zambe a too nnôm éto, te ben éñwôé a ne ñwoʼone mbon. Simesaʼane mbamba be mam mese ô nga bo David mbo ésaé wôé.
Eyoñe Solômon a nga mane yeʼelan, nde nduan é nga sis é soʼo yôp a diʼi mvean wo diʼibane ngumba a biôme ba tyik, a étôtoʼo Nti é nga jaé e nda . 
betuni be nji jaé e nda Nti. 
Bone bʼIsraél be nga yene nduan a étôtoʼo Nti bi sisik e nda , nde be nga kumbu mesu me butu si e nseñe mekoʼo yôp, be nga kute meboñe si a kañe Nti be jôʼô na: Amu a ne mvaé, amu mvame jé é too nnôm éto!
Ane njô bôt a ngum ayoñ ôse be nga ve bityiʼa ôsu be Nti. 
Njô bôte Solômon a nga ve benyaʼa toyini mewôm mebaé a ébaé, nalé fe mintômba a bikela toyini ntet a mewôm mebaé. Nalé ate njô bôt a ayoñe bôt ése be nga bo abôʼô ya diine Nda Zambe. 
Betuni be nga tele mevôm ba bo ésaé jap a Belévit fe be nga tele be bili bibômebômé asu Nti, mbie njô bôte David a nga bo asu ya kañe Nti, éyoñe David a nga ve be ésaé ya kañe Nti be jôʼô na: Amu mvame jé é too nnôm éto. Betuni be mbe be loñe metoñ be too be bebé, a Israél ase a nga tele tetele.
Ane Solômon a nga telé ézezañe nseñ ô ne ôsu ya Nda Nti étyi; amu a nga ve mimvean ba diʼi ngumba a mevoñ bityiʼa ya nlatane ngbwa, amu ataʼa metunaʼa mvot Solômon a nga bo é nji bo nguleya yiane mimveane ba diʼi ngumba, mimveane ya mefup a mevoñ.
Solômon a nga bo abôk te tañe melu zamgbwa, ba Israél ase; angôndô ya beta nsamba a nga so ataté anyiine Amat a kui ôtôñ Ejipte. 
E môse muame, nde be nga bo beta abôk a too anen; amu be nga bo mevaʼa ya diine ataʼa metunaʼa tañe melu zamgbwa, a bo abôk tañe melu zamgbwa. 
E môse mewôm mebaé a lale ya ngone zamgbwale nje Solômon a nga suu bôt be ke menda bindelé map. Be nga fôn, nlem ô too mevak amu mvaé Nti a nga bo David, Solômon a Israél, ayoñe dé.
Eyoñe te Solômon a nga sondô nda Nti a e Nda njô bôt. E mam mese a nga kômesane na a bo asu nda Nti a nda njô bôt me nga wulu mvoʼé . 
Ane Nti a nga yené e be Solômon a alu a jô nye na: Ma te wôʼô meyeʼelane môé a ma tabe vôme nyô ane nda ba tyiʼi biôm. 
Eyoñ ma ye dibe yôp a mveñ te fe beta noñ, éyoñe ma ye bendé bitandaʼa na bi di si, éyoñ ma ye lôme bim e be bôte bam, 
nge ayoñ bôte dam, e vôme jôé dam da loban, da sili ebiene si, é yeʼelan a jeñ asu dam, nge da bulan e mbia mezene mé, ma ma ye wôʼô de, me too yôp, a jamé de abé dé, a yete si jé. 
Ataté éyoñe ji, e mise mam ma ye yombô a melo mam ma ye vôʼôlô meyeʼelan ma boban e vôme nyô. 
Ataté éyoñe ji ma top a telé nda nyôna étyi ya na jôé dam é tabe été nnôm éto, a e mise mam a e nleme wom bia ye tabe été éyoñ ése. 
Wôna womien, nge wo wulu vôme me né, avale ésoo David a nga wulu, asu ya bo mam mese me nga bendé wo, nge wo baʼale memvinda a minjôane miam, 
ma ye telé éto njôane jôé avale me nga tiñeti a ésoo David na: Môt a ye bo te jembane wo asu ya jôô Israél.
Ve nge mia bulane mvus a liʼi memvinda a mebendé mam me teléya mia ôsu, nge mia ke kañe bezambe befe a kute be meboñe si, 
ma ye vaa mia e si me nga ve mia a ngu, ma ye ben e nda me nga telé asu jôé dam é ke ma ôyap, a ma ye bo je jôme nkana a ôson e be meyoñ me bôte mese. 
Toʼo na nda éte é ne za avale ôyabe yôp, môt ase a ye lôte je bebé a ye kam a jô na: Amu jé Nti a nga bo si a nda nyô avale di? 
A ba ye yalane na: Amu be nga liʼi Nti, e Zambe bʼésaa bap, nyô a nga soo be si yʼEjipte, amu be nga timbi a bezambe befe, a kute meboñe si ôsu viap a kañe be; ajô te a nga zuu bidim bise bi e be be.
Solômon a nga lôñe Nda Nti a nda jé émien tañe mimbu mewôm mebaé. 
A nga beta lôñe bitisone Uram a nga ve nye a tooé bone bʼIsraél été. 
Ane Solômon a nga ke Amat, Sôba a bo njôô yʼété. 
A nga lôñe Tadmor, e nkôte si, a bitisone bise ba naan akum, mbie a nga lôñ Amat. 
A nga lôñe Bétôroñ yʼakôé a a nyô ya nké, bitison bi ne nlôñan alem, bi bili beta mimfin a mimbé mi bili mimbôñ bityé. 
Balat a bitison bise ba naan akum bi too bi bi Solômon, bitison bise bi ne asu bevagoñ, e bi bi mbe asu bikabela a jôm ése Solômon a nga lôñ avalʼane nkômbane wé ô né e Yérusalém, e Libañ a e si ése a nga jôô. 
E bôte bese be nga liʼi e be Behétieñ, Beamorééñ, Beférézieñ, Behévieñ a Beyébuzieñ be nji bo Israél été, 
ba ya bone bap be nga liʼi be too si, e mvuse jap, a e mbe bone bʼIsraél be nji ke mane jian, Solômon a nga telé be nsamba wo bo bisaé bi alo a kui e môse wu. 
Solômon a nji ke telé môt éziñe ya bone bʼIsraél ôlo asu bisaé bié amu be mbe bôte mewosan, bivete bebo bisaé bé, bivete bevagoñe bé a bi bikabela bié.
Bivete njô bôte Solômon a nga telé bi mbe mintete mibaé a mewôm metan, mbie bi nga jôô bôt.
Solômon a nga soo ngone Faraoñ e tisone David a zu tooé je e nda a nga lôñ asu dé; amu a nga jô na, e minga wom a ye bo te tabe e nda David, njô bôte ya Israél, amu e mevôm éwolo élat é nga nyiin me nʼétyi.
Solômon a mbe a vaʼa Nti mimvean mia diʼibane ngumba ataʼa metunaʼa Nti yôp, nde a nga lôñ ôsu ya mbé si. 
A mbe a vaʼak e jôme Môze a nga bendé, asu ntaʼane mame ya môs ôse, asu besabat, asu meté me ngon a asu beta mebôk , biyoñ bilale mbu: abôʼô belet é nji bo mvusan, abôʼô besondô a abôʼô bibem. 
A nga telé minsamba betuni, avalʼésaa wé David a nga mane kôm, avalʼane bisaé biap bi né, Belévit, avalʼane mbeʼe wop ô né, ô too na be kañe Nti a bo ésaé betuni, be too avalʼane ntaʼane mam ya môs ôse ô né, avale te fe bebaʼale mimbé, be too nkaban e mbé ôse, avalʼane minsamba miap mi né; amu avale te nde David, môta Zambe a nga bendé. 
Be nji ke abendé njô bôt e fefel, mfaʼa betuni a Belévit, nge mfaʼa jam ése da fombô akum. 
Nalé ate ésaé Solômon ése é nga kômban, e môse Nda Nti é nga bi mbôkaʼa, a kui e môs é nga man. Ane ñhe Nda Nti é nga mane mvoʼé .
Ane Solômon a nga ke e Etsion-Géber a e Eliôt, e nsaʼa mañ e sii Edom. 
Uram a nga lôme nye besitima a bebo bisaé bé; a nga bo be bebo bisaé be David a nyoñe betalañ be or mintete minyin a mewôm metan asu njô bôte Solômon.
Eyoñe njô bôte minga ya Saba a nga wôʼôtane duma Solômon, nde a nga zu e Yérusalém na a veʼele Solômon a mesoé me ba. Beta nsamba bôt a nga tôñe nye mvus a bekamel be beʼe beôlobinda be ne mbamba menyum, abui or a mekoʼo me ne édima. Ane a nga zu be Solômon a kate nye e mam mese me mbe nye nlem . 
Solômon a nga yeʼele nye e mam mese a nga sili, teke jam éziñ e mbe Solômon nsolan nde a nji bo nguleya liti nye.
Ane njô bôte minga ya Saba a nga yene feʼe Solômon, e nda a nga lôñ, 
bidi ya tawôlô wé, bitabaʼa bebo bisaé bé, bisaé a mengômesane me bôt be mbe be boʼo nye bisaé, e bôt ba labe nye mendim a mengômesane map, abet da ke e Nda Nti; nde a nga bi ébuʼanyu a mo. 
A jô njô bôte na: Nde jam me nga wôk me too si jam é mbe ñhe foʼo été ajô mimboone miôé a e feʼe jôé! 
Me mbe teke buni e jam be mbe be jôʼô été te na me zu a yen a mise mam. Ve me yeneya na be nji ke kañete ma foʼo vʼéfase ya anene feʼe dôé. Wo dañ e jam me nga yem e nkañete ya duma dôé été. 
Mvom a bôte bôé, mvom a bebo bisaé bôé, mbe be tele wo ôsu éyoñ ése, a mbe ba wôʼô feʼe jôé! 
Ebotan a Nti, e Zambe wôé, Nyô a nga nyeʼe wo a tooé wo éto njôane jé ane njô bôt asu Nti e Zambe wôé! Amu Zambe wôé a nyeʼe Israél a a kômbô bo na a tabe nnôm éto, nde a nga telé wo de njôô wop, ô bo nya ntyiʼane mejô a zôsôô . 
Ane a nga ve njô bôte betalañ be or ntet a mewôm mebaé, étua abui beôlobinda be ne mbamba menyum a mekoʼo me nʼédima. Beôlobinda be nji beta yené be too ane ba njô bôte minga ya Saba a nga ve Solômon.
Bebo bisaé be Uram a ba be Solômon be nga soo or ya Ofir, be nga soo fe bilé bi sañtal a mekoʼo me nʼédima. 
Njô bôt a nga belane bilé bi Sañtal asu mezene ma ke e nda Nti a e nda njô bôt, nalé fe asu memvet a bingombé beyia bia. Avale bilé te e nji ke tame yené e si ya Yuda. 
Njô bôte Solômon a nga ve njô bôte minga ya Saba jôm ése a nga kômbô, jôm ése a nga sili, a lôt abim a nga zu ve njô bôt. Mvus éte a nga bulan a ke e si jé, émien a bebo bisaé bé.
Mbu ôse, or a nga so Solômon a mbe betalañ mintete misaman, mewôm mesaman a besaman, 
te lañe nyô befaʼa or a bebo makit be nga so nye; bejô bôte bese ya Arabi a bengovina ya si yʼIsraél fe be nga zu ve Solômon or a argent.
Njô bôte Solômon a nga bo beta biben bi or a ne mbiban mintete mibaé, a nga belane kili or ésaman asu ében ése yʼété, 
a nga bo fe biben bi or a ne mbiban bi too tyôtyoé mintete mila, kili or éla asu ében ése yʼété; njô bôt a nga futi bie e nda afane ya Libañ. 
Njô bôt a nga bo beta éto njôane mimbañ a yañe je a or a ne mfuban . 
Eto te é mbe é tele ékôndôʼô yôp é bili ôbet ô too mendaa mebo mesaman, nalé fe ételé mebo or é tii éto; fefel éto ése é mbe é bili vôm ba beté mo; bengbwengbwem bebaé be tele e fefele ébeté mo, 
a bengbwengbwem awôm a bebaé be tele e bitelé mebo bisaman yôp e li a li. Avale jame te é nji tame boban éjôé éfe. 
E biôme bise njô bôte Solômon a nga belane bie asu menyu bi mbe mboon a or; bisua bise ya nda ya afane Libañ bi mbe mboon a or a dañe mfuban; teke jôm é mbe mboon a argent: be nji ke lañe na argent a ne jôm melu me Solômon. 
Amu njô bôt a nga bili besitima be wuluʼu ôsé a kui Tarsis a bebo bisaé be Uram; mimbu milale mise, besitima be nga so Tarsis be beʼe or, argent, mimbañ, bekoé a anon e ne menen.
Njô bôte Solômon a mbe éwôlô a dañe bejô bôte bese ya si mfaʼa akum a fek. 
Bejô bôte bese ya si be nga jeñe na be tôbane Solômon a wôʼô feʼe Zambe a nga futi abume dé été. 
Môt ase ya be be a nga soo mimveane mié, biôm bi ne mboon a argent a or, mengômesan, mengaa, beôlobinda, bikabela a bemulé. Nalé a nga bobane mbu ôse. 
Solômon a nga bili mebemba toyini ényin asu bikabela a bevagoñ a bewulu bikabela toyini awôm a ébaé mbe a nga ke a tooé e bitison ba baʼale biôme mewosan a e Yérusalém, bebé a njô bôt. 
A nga dañ bejô bôte bese ataté ôsôé Yordan a kui e si Befilisteñ a minné yʼEjipte. 
Njô bôt a nga bo na moné a bo abui e Yérusalém ane mekôk; a nga bo fe na bilé bi sédre bi bo abui ane bilé bi Sikomor bi ne e Séféla. 
Be nga zuu Solômon bikabela bi soʼo Ejipte a mesi mese.
Mimboone mi Solômon mivok, mi ya atataʼa a mi ya asuʼulan, mi ne ntilan e kalate mimboon mi nkulu mejô Natan, e nkulane mejô Ahiya ya Silô, a e miñyenane mi ñyene mam Yédô a nga yene be Yérôbôam, e mone Nébat. 
Solômon a nga jôô Israél ase e Yérusalém mimbu mewôm menyin. 
Mvus éte, a nga bômbô vôme wua ba bʼésaa; be nga jame nye e tisone David ésaa wé, a mone wé Rôbôam a nga jôô éjiane jé.
Ane Rôbôam a nga ke e Sikem, amu nne Israél ase a nga zu Sikem na be telé nye njô bôt. 
Vʼéyoñe Yérôbôam, e mone Nébat, a nga wôʼô jame te, amu a mbe Ejipte, e vôm a nga mate njô bôte Solômon, nde a nga so Ejipte. 
Be nga lôme bôt be ke loone nye, nde a nga so a Israél ase. Be nga kobô Rôbôam be jôʼô na: 
Ésoo a nga bo mbeʼe wongan adit éyoñe ji tame bo mbia ésaé ésoo a adite mbeʼe a nga beté bia bitul éveves, wôna bia ye saane wo. 
Nde a nga jô be na: Betaʼa zuane be ma mvuse melu mela; ane bôt be nga ke.
Ane njô bôte Rôbôam a nga sili fek e be benya bôtô be nga bôman Solômon, ésaa wé, éyoñ a nga vee na: Za feʼe mia lebe ma na me yalane bôte bete? 
Be nga jô nye na: Nge wo yené mbamba môt e bʼayoñe bôte di, nge wo bo na be yene wo mvaé a nge wo kobô be mbamba bifia, ba ye bo bebo bisaé bôé biyoñ bise. 
Ve a nga liʼi feʼe benya bôtô be nga lebe nye a viane sili fek e be bendômane ba be be be mbe miaé a mbe be mbe be boʼo nye bisaé. 
A nga sili be na: Ve mia mia lebe ma aya? Bia yiane yalan e bôte bana aya mbe ba te jô me na: Boʼok mbeʼe ésoo a nga titi bia bituu éveves? 
Nde bendôman ba be be be mbe ôkala be nga yalane nye na: Avale di nde wo ye jô e bôt ba te jô wo na: Ésoo a nga bo mbeʼe wongan adit, ve wo boʼo bia wô éveves! Avale di nde ñhe wo ye jô be: e ngas ônyu jam é ne anen a dañ angeteñ ésaa wom! 
Mbôlô ésaa wom a nga ve mia mbeʼe ô nʼadit, ataté éyoñe ji, ma ma nene adite ya mbeʼe wônan. Amu ésaa wom a nga bôme mia a minkasa, ma ma ye bôme mia a alé.  
Nde Yérôbôam a bôte bese be nga zu koone Rôbôam e môse lale, avale njô bôt a nga jô be na: Betaʼa zuane be ma e môse lale. 
Ane njô bôte Rôbôam a nga yalane be a njet ése, a viane biasé feʼe benya bôtô, 
a kobô be a feʼe bendôman na: Esaa wom a nga bo mbeʼe wônan adit, ma ma ye nene adite yʼété. Esaa wom a nga bôme mia a minkasa, ma ma ye bôme mia a alé.
Nge njô bôt a nji vôʼôlô bôt, e mbe amu avale zene te nde Zambe a nga belane de asu ya tôé nkobô Nti a nga kobô Yérôbôam e mone Nébat, anyu be Ahiya ya Silô.
Eyoñe Israél a nga yene na njô bôt a nji wôʼô be, bôt be nga yalane njô bôte na: Za ngabe bi bili a David? Teke élik asu mone Izayi! A Israél môt ase a bulaʼan e menda bindelé mé! Eyoñe ji, nyoñe njuk a mame ya nda jôé a David! Ane Israél ase a nga ke menda bindelé mé. 
Ve Rôbôam a nga ke ôsu a jôô bone bʼIsraél be nga too e bitisone ya Yuda. 
Ane njô bôte Rôbôam a nga lôme Adoram évete bisaé, ve bone bʼIsraél be nga lume nye mekok , ane a nga wu. Ve njô bôte Rôbôam a nga kui, e maʼa yôbe na a dañ e vagoñe wé a tup a ke e Yérusalém. 
Israél a nga bene njôane ya nda bôte David a kui môse wu.
Eyoñe Rôbôam a nga kui Yérusalém, a nga sulane nda bôte Yuda a nda bôte Bényamin, biwôlô bi bôte mewosan toyini ntet a mewôme muam, asu ya wosan Israél a bulane nye éjôé Israél si. 
Ve Nti a nga kobô Semaéya, môta Zambe na: 
Kobôʼô Rôbôam, e mone Solômon, njô bôte ya Yuda, a Israél ase a ne e Yuda a e Bényamin na: 
Avale di nde Nti a kobô na: Mia ye bo te bet a wosane bobenyoñ! Môt ase ya be mia a bulaʼan e nda jé, amu jame te da so be ma. Nde be nga bo mejô me Nti mewôk a bulan teke wosane Yérôbôam.
Ane Rôbôam a nga tabe e Yérusalém a lôñe bitison bi bili alem e Yuda. 
A nga lôñe Bétléhém, Etam, Tekôa, 
Bét-Sur, Sôkô, Adulam, 
Yat, Maréka, Zif, 
Adorayim, Lakis, Azéka, 
Toréa, Agalôn a Ebroñ e Yuda a e Bényamin. 
A nga kôm alem e ne ngu a telé bivete mewosan été, a naane bidi, mbon a woon. 
Tison ése yʼété é nga bili beta biben a mekoñ, a a nga bo bie ngul abui. Yuda a Bényamin be mbe émbéé. 
Betuni a Belévit be nga too Israél ase été be nga so éfuse si jap ése a zu be nye; 
amu Belévit be nga liʼi menda map a e biôme biap a ke e Yuda a e Yérusalém, amu Yérôbôam a bone bé be nga ndeñele be na be bo te bo ésaé betuni jap asu Nti. 
Ane Yérôbôam a nga telé betuni asu bito ya bikôndôʼô yôp, asu beyôm bikela a bone benyak a nga kôm. 
Ba bese ya meyoñe yʼIsraél be nga kômbô jeñe Nti, Zambe yʼIsraél, be nga tôñe Belévit e Yérusalém, asu ya ve Nti, e Zambe bʼésaa bityiʼa . 
Nalé be nga yemete éjôé ya Yuda a ve Rôbôam, e mone Solômon ngu tañe mimbu mila; amu be nga wulu e zene David a Solômon tañe mimbu mila.
Ane Rôbôam a nga luʼu Mahalat, ngone Yérimôt, e mone David ba Abigayil, ngon Eliab, mon Izayi. 
Nde a nga biaé nye bon avale di: Yeuk, Semaria a Zaham. 
E mvuse jé a nga luʼu Maaka, ngone Absalom. A nga biaé nye: Abiya, Atayi, Ziga a Selômit. 
Rôbôam a nga nyeʼe Maaka, ngone Absalom a lôte binga bé a bibone bié bise; a nga bili binga awôm a muam a bibon mewôm mesaman, wôna a nga biaé bobefam mewôm mebaé a muam a bobebinga mewôm mesaman. 
Rôbôam a nga telé Abiya, e mone Maaka éto ya ôsu, a too évete bobenyañe bé, amu a nga kômbô bo nye njô bôt. 
A nga bo atyeñe ya mialane bobefame bé bese e mefôla mese ya Yuda a Bényamin, e bitison bise bi bili alem; a nga ve be bidi abui; a nga jeñe fe be abui binga ya luk.
Eyoñ éjôé Rôbôam é maneya yem a émiene fe a ntoo ngu, ane a nga liʼi metiñ me Nti ba Israél ase. 
Mbu tane ya njôane Rôbôam, Sisak, njô bôte ya Ejipte, a nga bete na a wosane Yérusalém, amu be nga bo Nti abé . 
A nga bili bevagoñ toyini a mintete mibaé a bikabela toyini mewôm mesaman, nde a nga so Ejipte ba be bizuʼu bi bôt: Belibieñ, Besukieñ a Beétiôpieñ. 
Nde a nga nyoñe bitison bi bili alem bi mbe Yuda ane fe a nga vasan e Yérusalém. 
Eyoñe te nkulu mejô Semaéya a nga ke e be Rôbôam a bivete ya Yuda bi nga mane ke mimbile Yérusalém, éyoñe Sisak a ntoo bebé. Nde a nga jô be na: Avale di nde Nti a kobô na: Mi liʼiya ma; ma fe ma liʼi mia e mo me Sisak. 
Eyoñe te bivete ya Israél a njô bôt be nga suu bebiene si a jô na: Nti a ne zôsôô . 
Eyoñe Nti a nga yen ane ba sili bebiene si, nde ajô Nti e nga zu be Semaéya na: Amu be suuya bebiene si, nde ma ye bo te jiane be, ve anaʼana ma ye nyii be a ayaa dam da ye bo te sôéban e Yérusalém a mo me Sisak. 
Ve da na ba ye bo bebo bisaé bé a ba ye yéʼé nkandan ô ne e zañe a bo ma ésaé a a bo bijôé bife bisaé.
Ane Sisak, njô bôte yʼEjipte, a nga bete ñhe na a wosane Yérusalém. A nga nyoñ akume ya nda Nti a di ya nda njô bôt. A nga nyoñe foʼo biôme bise. Be nga nyoñ jaʼana bibene bi or Solômon a nga bo.
Ane njô bôte Rôbôam a nga bo bibene bi mvot éjiane bi bi or a ve bie bivete bemate mimbi be nga baʼale anyiine ya Nda njô bôt. 
Eyoñ ése njô bôt a ke e nda Nti, bemate mbi be mbe be zaʼa bie nyoñ, mvus éte be nga bulane ke naane bie étune nda bemate mbi.
Amu njô bôt a nga suu émiene si, ajô te ayaa Nti e nga bo te fe kui be nye avale ya mane jiane nye, amu mbamba be mam be mbe foʼo fe e Yuda.
Ane njô bôte Rôbôam a nga bo ngu e Yérusalém a jôô. Amu Rôbôam a nga bili mimbu mewôm menyin a wua éyoñ a nga tebe njô bôt, a a nga jôô mimbu awôm a zamgbwa e Yérusalém, e tisone Nti a nga top e meyoñ mese ya Israél été, asu ya futi jôé dé. E jôé nyia Rôbôam e mbe Naama, ngone Amonite. 
A nga bo mam me nʼabé, amu a nji ke ve nleme wé mfaʼa ya jeñe Nti. 
Mimboone mi Rôbôam, ataté mi ya atataʼa a kui mi mia suʼulan, ye mi nji bo ntilan e kalate mimboone mi nkulu mejô Semaéya a e kalate mimboone mi ñyene mam Iddô, e vôme bindane biap bi wôʼô tiliban? Mewosan e zañe Rôbôam a Yérôbôam me nga boʼo me bobaʼan melu mese. 
Ane Rôbôam a nga bômbô e vôme bʼésaa bé be bôô. A nga jambe e tisone David: Ane Abiya e mone wé a nga jôô éjiane jé.
Mbu awôm a muame, njô bôte Yérôbôam a nga jôô, ñwô Abiya a nga tebe njôô e Yuda. 
A nga jôô mimbu mila e Yérusalém. Nyia wé a mbe jôé na Mikayahu, ngone Uriel ya Yibéa. Bita bi nga boban e zañe Abiya a Yérôbôam. 
Abiya a nga tyaʼa bita a mintobane biwôlô bi bôte mewosan toyini mintete minyin. A Yérôbôam a nga tebe nye ngame yat a mintoban biwôlô mimben toyini mintete muam.
A too e nkôle Temarayim, ngabe nkôle Efrayim, nde Abiya a nga tebe tetele a jô na: Vôʼôlaʼane ma a Yérôbôam a Israél ase! 
Ye mi nji yiane yeme na Nti, Zambe Israél, a nga ve David éjôé ya Israél éyoñe jia ya biyoñ bise, émien a bone bé, a élat é ne teke atyamé? 
Ve Yérôbôam, e mone Nébat, mbo ésaé Solômon, e mone David, a tebeya a wosane masa wé. 
Bemomo be bôt a mbia be bôt be nga sulane be nye a dañe Rôbôam, e mone Solômon. Rôbôam, amu a mbe mongô a nlem atek, a nji bo nguleya yeme ngu ôsu viap. 
Eyoñe ji mia jô na mia zu dañ éjôé Nti, nje é ne e mo me bone be David. Mi ne ézuʼu bôt a mi bili bone benyaʼa be or, mbe Yérôbôam a nga bo ane bezambe. 
Ye mi nji titane betuni be Nti, e bone bʼAron, nalé fe Belévit; a ye mi maneya bo miabebien betuni avalʼane bôte ya mesi mefe ba bo? E môt ase a zu a étoñe nnôme nyak a beyôme bikela zamgbwa na be ve nye nguleya bo ntuni , mia telé nye ntuni ya jôm e nji bo ntuni . 
Ve mfaʼa wongan, Nti a ne e Zambe wongan a bi nji ke liʼi nye: betuni ba bo Nti bisaé be ne bone bʼAron, a Belévit ba bo ésaé. 
Bia ve Nti mimvean mia diʼibane ngumba mametyé a mamengôʼé mese, ba diʼi beôlobinda be ne mbamba menyum; bia bôé minnoñ mi belet e tawôlô a ne mfubane yôp, a mamengôʼé mese, bia boʼé ébi bifufube or a belambe bé; amu bia tôñ abendé Nti, e Zambe wongan. Ve mia, mi liʼiya nye. 
Tame yenan: Zambe a betuni bé be ne be bia, be tele bia ôsu, a bi bili metoñ asu ya loñe ngu bi too mia e ngame yat. A bone bʼIsraél! Te wosane Nti, Zambe bʼésoo benan, amu mia ye bo teke dañ!
Nté te ôse, Yérôbôam a nga lôme ngab bezimbi éziñ é ke sobô e mvuse bôte ya Yuda; ajô te bôte ya Yuda be nga tele avale di: nkane bita Israél ô too be ôsu, bezimbi ke be nga solô be too be mvus. 
Eyoñe bôte ya Yuda be nga kôñelan, be nga koone na ba yiane wosane mesu mebaé nde be nga sili mvolane Nti, éyoñe betuni be nga loñe metoñ, 
ane bôte ya Yuda be nga bete metyiñe yôp! Nde, éyoñe bôte ya Yuda be nga bete metyiñ, Zambe a nga bôé Yérôbôam a Israél ase ôsu Abiya a Yuda. 
Ane bone bʼIsraél be nga mate e mise me Yuda, a Zambe a nga ve be e mo map. 
Abiya a e bôte be nga bo be na be bômban abé , a mintoban mi bôt toyini mintete mitane ya bone bʼIsraél be nga wôéban. 
Bone bʼIsraél be nga same éyoñe te, a bone be Yuda be nga dañ amu be nga yeʼebe be Nti, e Zambe bʼésaa bap.
Abiya a nga tôñe Yérôbôam a wôlé nye bitisone bi: Bétél a minlame mié, Yesana a minlame mié, Ebroñ a minlame mié. 
Melu me Abiya, Yérôbôam a mbe teke ngu, ane Nti a nga bibi nye, nye ve wu. 
Ve Abiya a nga yemete éjôé jé. A nga luʼu binga awôm a benyin a biaé bobefame mewôm mebaé a bebaé a bobebinga awôm a besaman. 
Mimboone mi Abiya, mam a nga bo a mam a nga jô, me ne ntilan e kalate ba loone na: Minsimesan mi nkulu mejô Iddô. 
Asa a nga bo mam me mvaé a zôsôô e mise me Nti, Zambe wé. 
A nga tyam metaʼa metunaʼa a bito ya bikôndôʼô yôp bi mbe asu nkañane bezambe bikuu, a nga buʼu mekôn me ndeme bezambe ya bikuu a baʼé bʼAkéra. 
A nga yeʼele Yuda na a jeñe Nti, e Zambe bʼésaa bé, a baʼale metiñ a mebendé. 
A nga tyame bito ya bikôndôʼô yôp e bitisone bise ya Yuda, nalé fe mevôm ba diʼi beôlobinda, si é nga too ne mieññ éyoñe melu a nga jôô.
A nga lôñe bitison bi bili alem e Yuda, amu évôvoé é mbe. Bita bi nji ke kui be nye mimbu mite, amu Nti a nga ve nye awoʼon. 
A nga jô Yuda na: Nlôñane bitison a bômane bie a beta mimfin mi bili mevôme benonô be ne tabe, mi bili fe mimbé a mengôñ: amu si é ne évôvoé ôsu viangan. Amu bi jeñeya Nti e Zambe wongan, bi jeñeya nye a nye ki a veya bia awoʼon mekuʼu mese. Nde be nga kui na be bo melôñe map.
Asa a nga bili nkane bita ô bili bôte ya Yuda toyini mintete mila môt ase yʼété a beʼe beta ében a akoñ, nalé fe bôte ya Bényamin toyini mintete mibaé a mewôme muam, môt ase yʼété a beʼe mon ében a élaé . Bese be mbe biwôlô mfaʼa mewosan.
Ane Zéra, môte ya Nubie, a nga zu wosane be a bili nkane bita ô too bôt akutu wua a bevagoñ mintete mila, a nga wulu a kui e Marésa. 
Ane Asa a nga ke tôbane nye, nde be nga tebe été mewosan e mbiʼili ya Sefata, bebé a Marésa. 
Nde Asa a nga yeʼelane Nti e Zambe wé na a volô nye a jôʼô na: A Nti ô ne nguleya volô ngungu avale fe ô ne volô ntetek: zaʼa volô bia, a Nti, e Zambe wongan! Amu e nne bi yeʼe be wo, a bia te zu wosan e jama bôte nyô amu jôé dôé, a Nti, ô ne e Zambe wongan: te kañese na môt a dañe wo. 
Ane Nti a nga bo na Asa a Yuda be dañe bôte ya Kus, nde bôte bete be nga mate. 
Asa a e bôte ba be be be mbe nsamba be nga tôñe be a kui e Yérar, a bôte ya Kus be nga wu teke nguleya nyii ényiñe jap, amu be nga baabane bifus ôsu Nti a ôsu minkane mié. Asa a bôte bé be nga sa abui biôm a kee bie. 
Be nga bôé bitison bise bia bômane Yérar, amu nkoone Nti woñ ô nga bi bie, a be nga mane sa bitison bise: amu biôme ya sa bi mbe foʼo abui. 
Be nga tyame fe menda bindelé asu mimbame biyem, a be nga kee abui bikela, mintômba a bekamel. Mvuse ya valé, be nga bulan e Yérusalém.
Nsisime Zambe ô nga too be Azariaku, e mone Obéd, 
nyô a nga ke tôban Asa a jô nye na: Vôʼôlôʼô ma, wo Asa, Yuda ase a Bényamin! Nti a ne be mia éyoñ mi ne a Nye; nge mia jeñe nye, mia ye yene Nye. Ve nge mia liʼi Nye, Nye fe a ye liʼi mia.
Israél a nga tabe ayap teke nya Zambee, teke bi ntuni a yeʼele, nge metiñ. 
Ve ôlune viab été be nga bulane be Nti, Zambe Israél, be nga beta jeñe nye; a a nga bo na be yene nye. 
Melu mete, teke mvoʼé e be ba ba ke a so, amu e mbe éyoñe ya beta bindeñelaʼa e be bôte bese be nga too mesi mesi; 
ayoñ e nga wosan ayoñ avok, tison é nga wosane tisone fok, amu Zambe a nga ndeñele be minsisim a mevale mʼalune mese. 
Ajô te ñhe mia, yemane ngu, a te mia jôʼé mo menane na me bo atek, amu mimboone mi mame mienan mi bili maʼan.
Eyoñ Asa a maneya wôʼô mejô mete a nkulane mejô, amu Obéd a mbe nkulu mejô, nde a nga yemete émiene ngu, a vaa bengunemelan e si ése ya Yuda a Bényamin, a e bitisone bise a nga nyoñ e minkôle ya Efrayim. A nga beta kôm ataʼa metunaʼa Nti e mbe ôsu mbé si Nti. 
A nga sulane Yuda ase a Bényamin, bôte ya Efrayim, Manasé a Siméon, mbe be nga zu bo mintabe be be, amu abui bôte ya Israél e nga zu lat a nye, éyoñ be nga yene na Nti, e Zambe wé, a ne be nye. 
Nde be nga sulan e Yérusalém e ngone lale ya mbu awôm a tane Asa a nga jôô. 
Môs ôte, be nga tyiʼi Nti biyem, bi soʼok e biôm be nga sa été: benyak mintete zamgbwa, bikela a mintômba fe mintete zamgbwa. 
Nde be nga tyiʼi na ba zu jeñe Nti, e Zambe bʼésaa bap, a nleme wob ôse, a nsisime wob ôse. 
Môt ase a nga ye bo te jeñe Nti, e Zambe Israél, a nga yiane wôéban, toʼo a mbe mongô nge nyamôtô, fam nge minga. 
Nde be nga kane Nti ngana tyiñe yôp, ayenga, beta metoñ a bone metoñ be kobôʼô. 
Yuda ase a nga vak a ngana éte, amu be nga kane je a nlem ôse, be nga jeñe Nti njalan a mbamba nkômban, a nye ki a nga kañese na be yene nye. Nti a nga ve be awoʼon e mekuʼu mese.
Njô bôt Asa a nga vaa jaʼana nyia wé Maaka éjijin éto nyia njô bôt amu a nga bo ngunemelan asu Zambe Akéra. Asa a nga baʼé e ngunemelane jé, a kôñelane je mbuluk a diʼi je ôtôñe sédroñ. 
Ve bito ya bikôndôʼô yôp bi nji vas, akôsa bo e nlem Asa ôse ô mbe be Nti, nté ôse a nga vee. 
E nda Zambe, a nga zuu biôm ésaa a nga telé étyi, a biôm émien a nga telé étyi: argent, or a biôme mevale meva.
Bita bi nji ke boban a kui mbu mewôm mela a tane Asa a nga jôô.
E mbu mewôm mela a samane Asa a nga jôô, Béka, njô bôte ya Israél, a nga zu té si ya Yuda bita môs éziñ. Ane a nga lôñe Rama na a ndeñele e bôte bʼAsa, njô bôte ya Yuda na be bo te kui atan nge nyiin été.
Nde Asa a nga kuli argent a or bi mbe akume ya nda Nti a nyô njô bôt atan; wôna a nga lôme bôt be kate Ben-Adad, njô bôte ya Siri a nga too Damas na: 
Ma yi na élat é bo e zañe jañgan, avale fe é nga too e zañe ésaa wom a ésoo. Ô lôô ma lôme wo argent a or. Kelek a tyam élate mia Béka, nalé a ye ke ma ôyap.
Ane njô bôte Ben-Adad a nga wôʼô njô bôt Asa; a nga lôme bivete bezimbi bé bi ke wosane bitisone ya Israél. Be nga bôé Iyôn, Dan, Abél Mayim a binaan akum bi ne e bitisone ya Néftali. 
Eyoñe Béka a nga wôʼô jame te, a nga jôʼé nlôñane Rama a telé bisaé. 
Ane njô bôt Asa a nga belane Yuda ase na be beʼe mekok a bilé Béka a nga belane bie asu melôñe ya Rama, wôna a nga belane bie asu ya lôñe Yéba a Mispa.
Melu mete ñyene mam Anani a nga ke be njô bôt Asa a jô nye na: Amu ô nga yeʼebe e be njô bôte ya Siri, teke yeʼebe e be Nti, e Zambe wôé, nkane bita njô bôte ya Siri ô sendéya wo mo. 
Ye bôte ya Kus a ba ya Libi be mbe teke bi beta nkane bita, bevagoñ a bikabela étua abui? Ve da na Nti a nga ve be e mo môé amu ô nga yeʼebe be ma. 
Amu Nti a wulu mise mé e si ése na e ba nleme wop ôse ô ne be nye be yeme ngu. ô boya ane môt a nji bi fek ajô dina été, amu ataté éyoñe ji, bita bia zu kui be wo.
Ane Asa a nga wôʼô ñyene mam ôlun a futi nye mimbôk, amu a nga yaa nye amu ajô te. Eyoñe te ébiene fe nje Asa a nga tibili bôte bʼéziñe ya ayoñ.
Mimboon mi Asa, mi ya atataʼa a mi ya asuʼulan, mi ne ntilan e kalate bejô bôte ya Yuda a Israél. 
Mbu mewôm mela a ébulu ya éjôé jé, Asa a nga bi angôndô ya mbia ôkon e mebo mé; ve da toʼo na éyoñe ya ôkone vié, a nji jeñe Nti, ve yene ve bedokita.
Asa a nga bômbô ba bʼésaa; a nga wu e mbu mewôm menyin a wua ya éjôé jé. 
Be nga jame nye e soñe jia ya mesoñ a nga fak, e tisone David. Be nga bôôé nye énoñ be nga mane futi mimbon mi ne mbamba menyum a beôlobinda be ne nkôman, avalʼane atyeñ nkôme beôlobinda da yian. A be nga diʼi beta ngab yʼété asu dé.
E mone wé Yôzafat a nga jôô éjiane jé. A nga yeme nguleya wosan Israél. 
A nga telé minsamba bezimbi e bitisone bise ya Yuda bi bili alem; a nga telé fe minkane bezimbi e si ya Yuda a e bitisone ya Efrayim mbie ésaa wé Asa a nga nyoñ. 
Nti a nga too be Yôzafat amu a nga wulu mezene ya ôsu ésaa wé David a nga wulu, a amu a nji ke Bebaal. 
Vʼa nga jeñe Zambe ésaa wé a tôñe mebendé mé, a selaʼane aval Israél a mbe a boʼok. 
Nti a nga yemete éjôé e mo mé a Yuda ase a mbe a zaʼa ve Yôzafat mimvean. A nga bi abui akum a duma. 
Nleme wé ô nga betebane yôp e mezene me Nti, a nga beta tyame bito ya bikôndôʼô yôp a mekôn mʼakéra e Yuda été.
Mbu lale ya njôane wé, a nga lôme bivete bié bi: Bén-Ayil, Abdias, Zakari, Natanaél a Miké be ke ba yeʼele e bitisone ya Yuda. 
A nga lôme Belévit bana ba be be nsamba: Semaéyahu, Netaniahu, Zebadiahu, Asaél, Semiramôt, Yônatan, Adoniahu, Tobiahu, Tob-Adôniya, Elisama a Yôram. 
Be nga yeʼele e Yuda, be bili kalate metiñ me Nti. Be nga bômane bitison bise ya Yuda a be nga tyeñele bôt.
Nkoone Nti woñ ô nga bi bijôé ya mesi me nga bômane Yuda, ajô te bijôé bite bi nji ke wosane Yôzafat. 
Befilisteñ be nga ve Yôzafat mimvean, moné a betoya. Bearabe fe be nga zu ve nye bikela a mintômba, beyôm mintômba toyini zamgbwa a mintete zamgbwa a beyôm bikela toyini zamgbwa a mintete zamgbwa. 
Yôzafat a nga ke ôsu a bet ôyabe yôp. A nga lôñ alem e Yuda a bitisone ya naane biôm.
A nga bili abui ésaé e bitisone ya Yuda, nalé fe bôte mewosan a biwôlô bi bôt e Yérusalém. 
Tañe bôte jap nje nyô avalʼane menda me bôte map me né: e Yuda, bivete ya betoyini: Adna, évet, ba be biwôlô bi bôte toyini mintete mila; 
A mbe a bili e mefefele mé Yôhanañ, évet a bôte toyini mintete mibaé a mewôme muam; 
a tôé valé na: Amasia e mone Zikri, nyô a nga ve émiene be Nti a mbamba nkômbane wé, ba be biwôlô bi bôt toyini mintete mibaé. 
E Bényamin: Eliada, éwôlô môt, ba be biwôlô bi bôte toyini mintete mibaé be bili bilaé a biben; 
A nga bili e mefefele mé Yehôzabad ba be bôte toyini ntet a mewôme muam, be bili biôme mewosan. 
Bôte bete mbe be nga bo njô bôte bisaé, te lañe ba njô bôt a nga telé e bitisone bise ya Yuda bi bili alem.
Yôzafat a nga bili duma a akum abui. A nga bo élat a Akab, zene ya aluk. 
Mimbu miziñ mi lôteya, a nga ke be Akab e Samari, ajô te Akab a nga tyiʼi abui bikela a mintômba, nalé fe benyak asu Yôzafat a e bôt be mbe e nsamba wé. A nga tindi nye na a bet e Ramôt ya Galad. 
Ane Akab, njô bôte ya Israél a nga jô Yôzafat njô bôte ya Yuda na: Ye bia wo bia ye ke e Ramôt ya Galad? Yôzafat a nga yalane nye na: Ya! Ma ane wo, a e bôte bam ane émbôé, bia be mia bia ye wosan.
Eyoñe te Yôzafat a nga jô njô bôte ya Israél na: Ma yeʼelane wo na ô tame taté yemelan ajô Nti éyoñe ji. 
Nde njô bôte ya Israél a nga sulane bekulu mejô mintete minyin a jô be na: Ye bia ye ke wosan mfaʼa ya Ramôt e Galad, ye me tabe si? Be nga yalane na: Betek, a Zambe a ye ve nye e mo me njô bôt. 
Ve Yôzafat a nga jô na: Ye nkulu mejôô Nti a nji fe bo va, ane bi ne sili nkômbane Nti a nye? 
Njô bôte ya Israél a nga yalane Yôzafat na: A liʼiya ve môte wua, nye bi ne nguleya sili nkômbane Nti; ve ma vini nye, amu a ne te kulu jam e ne mvaé asu dam a kulu éyoñ ése ve abé : Miké, e mone Yimla. Yôzafat nye na: Njô bôt a nji yiane kobô nalé. 
Ane njô bôte ya Israél a nga loon évet éziñ a jô na: Boʼo na Miké, e mone Yimla a kui vana avôl avô.
Ane njô bôte ya Israél a Yôzafat, njô bôte ya Yuda be nga tabe, môt ase éto éjôé jé, be beʼe mengômesane bejô bôte map be nga too, anyiine mbé ya Samari, a bekulu mejô bese be kuluʼu mejô ôsu viap. 
Sedékias, e mone Kenaan, a nga bo émiene minlaʼa mi étyé a jô na: Avale di nde Nti a jô na: A minlaʼa mi étyé mina, wo ye jine Besirieñ akekui ba ye mane jañ bese. 
Bekulu mejô bese be nga kulu avale da be jôʼô na: Betek e Ramôt ya Galad! Wo ye dañ a Nti a ye ve nye e mo me njô bôt.
Nlôman ô nga ke loone Miké ô nga kobô nye na: Yene na bekulu mejô bese be ne tyiñe jia ya jô njô bôte mbamba be mam; nkobô wôé wo yiane luʼan a éñwop: wo ye kobô mvaé! 
Miké nye na: Ane Nti a vee! E jame Zambe wom a ye jô nde ma ye kat.
Eyoñ a nga kui be njô bôt, njô bôt a nga jô nye na: A Miké, ye bia ye ke wosan mfaʼa ya Ramôt e Galad, ye me tabe si? A nga yalane na: Betan! Mia ye dañ, a ba ye veban e mo menan. 
Ve njô bôt a nga jô nye na: Biyoñe tañ aya ma yiane bo wo na ô kane ngana ya kobô ma ve bebela a jôé Nti?
Miké a nga yalane na: Me nga yen Israél ase Mmialan e minkôle minkô, ane mintômba mi nji bi mbaʼale. A Nti a nga jô na: Bôte bete be nji bi bebaʼale, môt ase a bulaʼane mvoʼé e nda jé!
Ane njô bôte ya Israél a nga jô Yôzafat na: Ye me nji jô wo? A nji kulu jam e ne mvaé be ma, foʼo vʼabé. 
Ane Miké a nga jô na: Vôʼôlaʼane ñhe ajô Nti! Me nga yene Nti a too éto njôane jé, a nkane bita ôse ya yôp ô tele nye mbo nnôm a mbo ngal. 
Nde Nti a nga jô na: Za a ye won Akab, njô bôte ya Israél, na a bet e Ramôt ya Galad a ku été? Nde be nga yalan, e môte nyôna avale di, e nyôna ki avale di. 
Ane nsisim éziñ ô nga vam a tebe Nti asu a jô na: Ma ma ye wone nye. Nti a nga jô nye na: Aya? 
A nga yalane na: Ma ye kui a bo nsisime minsos anyu bekulu mejô bé bese. Nti nye na: Wo ye wone nye a wo ye kui vôme ya wone nye mvoʼé : kelek a bo nalé! 
Eyoñe ji, Nti a futiya nsisime minsos anyu bekulu mejô bôé bana; a Nti a tyiʼiya jam e nʼabé mfaʼa wôé.
Ane Sedékias, e mone Kenaana a nga subu a bibi Miké abaé amañ a jô na: Zene fé e Nsisime Nti wo te kôlô be ma a kobô wo? 
Miké a nga yalane na: Wo ye de kôme yen, e môse wo ye kôlô étune nda ji a ke ji évoʼo na wo sobô. 
Ane njô bôte ya Israél a nga jô na: Nyoñane Miké mi kee nye e be Amon, évete ya tison a e be Yôas e mone njô bôt. 
Mia ye jô na: Avale di nde njô bôt a jô na: Futaʼan e môte nyôna mimbôk mi ve nye tyôtyoé bidi a mendim, akekui ma ye bulane mvoʼé . 
Nde Miké a nga jô na: Nge wo bulane foʼo mvoʼé , ô yeme na Nti a nji kobô ma. A nga beta jô na: A mia bôte bese vôʼôlaʼan!
Ane njô bôte ya Israél a Yôzafat njô bôte ya Yuda be nga bet mfaʼa ya Ramôt e Galad. 
Ane njô bôt ya Israél a nga jô Yôzafat na: Ma zu veñesan a nyiin e mewosan été; ve wo, jaék mengômesan me njô bôte môé. Nalé ate njô bôte ya Israél a nga jaé biôme na be bo te yeme nye, ane be nga ke mewosan. 
Njô bôte ya Siri a nga ve abendé e be bivete bevagoñe bé na: Te mia wosan e bôt be ne tyôtyoé nge ba be nʼanen, mia ye wosane ve njô bôte ya Israél.
Eyoñe bivete ya bevagoñ be nga yene Yôzafat be nga jô na: Njô bôte ya Israél le. Nde be nga bômane nye na be wosane nye. Ane Yôzafat a nga sili mvolan a Nti a nga volô nye. 
Eyoñe bivete bevagoñ bi nga yene na sake njô bôte ya Israél le, nde be nga ke nye ôyap. 
Ane môt éziñ a nga wua élaé ñyem a lume njô bôte ya Israél e fandane ngômesane bityé jé. Ane njô bôt a nga jô ñwulu vagoñe na: Kôñelaʼan a bo ma na me kôlô e nseñe mewosan, amu me baléya. 
Mewosan me nga bete ngu môs ôte. Ane njô bôte ya Israél a nga tebe tetele e vagoñe wé été ôsu Besirieñ a kui mamengôʼé, nde a nga wu éyoñe jôp da dim.
Ane Yôzafat, njô bôte ya Yuda, a nga bulane mvoʼé e nda jé Yérusalém. 
Nde Yéhu, e mone ñyene mam Anani, a nga ke tôbane nye. A nga jô njô bôte Yôzafat na: Ye ba yiane volô mbo abé , a ye wo nyeʼe ba ba vini Nti? Amu nalé, Nti a wôʼô wo abé . 
Ve mbamba be mam be ne be wo, amu ô nga vose mekône mʼAkéra e si a ô nga ve nleme wôé mfaʼa ya jeñe Zambe.
Ane Yôzafat a nga tabe e Yérusalém, nde a nga beta ke a wulu e be bôte ya ayoñ, ataté Birséba a kui e minkôle mi Efrayim, nde a nga bo na be bulan e be Nti, Zambe bʼésaa bap. 
A nga telé betyiʼi mejô e bitisone bise ya si ya Yuda bi nga bili alem, e tison ése. 
A nga jô betyiʼi mejô na: Tabaʼane ntyel mfaʼa jam mia ye bo amu mia ye ke be tyiʼi mejô asu bôt, vʼasu Nti nye a ye tabe be mia éyoñ mia kobô mejô. 
Eyoñe ji nkoone Nti woñ ô tabeʼe be mia; tabaʼane ntyel éyoñ mia ye bo mam, amu mvô, nsemane mingumba mi bôt a nyoñan éboteze, bi nji bo e be Nti e Zambe wongan.
Avale te fe, mbulane ya Yérusalém, Yôzafat a nga telé Belévit, betuni a bivete menda me bôte ya Israél asu ntyiʼane mejô Nti a asu mejô bôt ba sôane ntyiʼan. 
A nga bendé be na: Mia ye bo avale di e nkoone Nti woñ été, zôsôô a e nlem ô nji bo nkaban. 
Ajô ese e bobenyoñ be too bitisone biap ba ye liti mia e fombôʼô mewôé me môt, ntyamane metiñ, mebendé, memvinda a minjôan, mia ye ve be ayemé, nalé ba ye bo te vebane mekua be Nti a ayaa Nti e bo te kui be mia a bobenyoñe benan. Avale te nde mia ye bo, nalé ate mia ye bo te beʼe mekua. 
Mi lôô Amaryyahu, ntuni nnen, a ne mia évet mfaʼa ya mam me Nti mese, wôna Zebadiahu e mone Ismaél, ngovina ya nda Yuda, asu mam me njô bôt mese, a mi bili Belévit ôsu vienan ane bivet. Ajô te yemane ngu a bo ane befam, a Nti émien a tabeʼe be nyô a ye bo mvaé.
Melu me lôteya, ane bone be Môab, bone bʼAmon ba be Maônite nsamba wua, be nga zu wosane Yôzafat. 
Nde be nga zu kate Yôzafat foé be jôʼô na: Ézuʼu bôt ja zu wosane wo be soʼok e kindiʼi mañe ya yat, ataté Siri, a be ne e Atsatson-Tamar, nalé a ne na: Eyin-Gédi.
Ane Yôzafat a nga ko woñ a tyiʼi na a sili nkômbane Nti. A nga telé ntyiane bidi asu Yuda ase. 
Nde Yuda a nga sulane na be jeñe Nti. 
Ane Yôzafat a nga tebe tetele ézezañ ékôane bôte ya Yuda a Yérusalém, e nda Nti, ôsu ya mfefé nseñ. 
Nye na: A Nti, Zambe bʼésaa bangan, ye ô nji bo Zambe e yôp a ye sa wo ô koo bijôé bise ya meyoñ e nlô yôp? Ye ngu a éwolo bi nji bo e wo wôé été? Ajô te nde môt éziñ a se nguleya dôñgane wo! 
Ye sa wo, e Zambe wongan, ô nga titane bôt be nga too si nyô ôsu ya ayoñe bôte dôé Israél, a ve je nnôm éto e be mvoñ bôt Abraham a mbe a nyekeʼe wo? 
Be nga tabʼété a lôñe nda asu jôé dôé be jôʼô na: 
Nge mbia jam a kui be bia: nkpwaté mekôn, ayaa, bim nge mfumbale zaé, bia ye tebe ôsu ya nda éte a ôsu viôé amu jôé dôé e ne nda nyôna été. Bia ye loone wo ô volô ôlune viangan été: wo ye wôk a nyii bia! 
Tame yen éyoñe ji ane Beamônite a Bemôabite a ba be too minkôle ya Séyir, mbe ô nji kañese na Israél a nyiine si jap éyoñ be nga so si yʼEjipte, amu a nga saʼale be a bo te bôé be, 
mbe bana ba yaʼane bia éyoñ ba titane bia e si ô nga ve bia. 
A Zambe wongan, ye wo ye bo te liti mintyiʼane mejô miôé be be? Amu bi ne teke ngu, ôsu ézuʼu bôt ja zu wosane bia ji, a bi nji yeme jam bi bo, ve mise mangan me lôô ve wo.
Yuda ase a nga tele tetele asu be Nti, toʼo na ba be bendaé bap, binga bap a bone bap. 
Ezezañ ékôane bôt, nde Nsisime Zambe ô nga bi Yahaziél e mone Zakari, e mone Benaya, e mone Yeiél, e mone Matania, mone Lévite ya bone bʼAsaf. 
Nde Yahaziél a nga jô na: Vôʼôlaʼan, Yuda ase a e bôt be too Yérusalém, nalé fe wo njô bôte Yôzafat! Avale di nde Nti a kobô: te koone woñ nge fôʼôban ôsu ya ézuʼu bôte ji, amu bita bite bi nji bo émbienan, ve bi bi Zambe. 
A akiti, sisan a wosane be; ba ye so abete ya Atsis, a mia ye koone be mbiʼili yat, zôsôô a nkôte si ya Yeruél. 
Mia ye ke wosane valé: litaʼane mia bebien, tebaʼane valé a mia ye yene nyiane Nti ô ne asu denan. A Yuda a Yérusalém, te koone woñ nge fôʼôban: a akiti, kuan atan mi ke tôbane be a Nti a ye tabe be mia!
Ane Yôzafat a nga vitibi asu é butu si, nde Yuda ase a e bôt be too Yérusalém be nga ku si asu be Nti na be kañe nye. 
Ane Belévit ya bone be Kehat a ba be bone be Koré, be nga kôlô si a kañe Nti e Zambe Israél, be beteʼe tyiñe ngu a ôyabe yôp.
Be nga kune kôlô si a kui atan a ke mfaʼa nkôte si ya Tekôa. Eyoñ be nga kui, Yôzafat a nga tebe a jô na: Vôʼôlaʼane ma, a Yuda a e bôt be too Yérusalém! Yemane ngu, e ndi jenan mi bili Nti, e Zambe wônan, éyoñe te mia ye vebane ngu e mewosane menan été. Yemane ngu e ndi mi bili bekulu mejô bé éyoñe te mia ye dañ.
Wôna ba be bôt be nga bo émoʼo, nde a nga telé bôt ba yia Nti bia, be beteʼe metyiñ a kañ be beʼe mengômesan me nʼétyi. Eyoñ be nga tebe ôsu ya nkane bita, be mbe be jôʼô na: Kañane Nti, amu mvame jé é too nnôm éto!
Eyoñ be nga taté na ba loñ ayenga a yia bia, nde Nti a nga telé bôte ya té metyamaʼan e be bone bʼAmon, Môab a e bôt be too minkôle ya Séyir mbe be nga zu be Yuda na be wosane nye, nde be nga wôane zañe jap. 
Ane bone bʼAmon a ba be Môab be nga kôlô si a wosane bôt be too minkôle ya Séyir na be bôé be a jiane be. Eyoñ be maneya a bôte ya Séyir, nde be nga taté na ba wôan e zañe jabe bebien. 
Eyoñe bôte ya Yuda be nga kui e vôm ba yene nkôte si, be nga kôñelan mfaʼa ézuʼu bôt é mbe, nde ba yene ve mimbim bi bôô si; teke môt a nga fam awu. 
Nde Yôzafat a bôte bé be nga ke sa mimbime miap, be nga koon abui akum, mimbim a biôm bi nʼédima. Be nga vaa abui biôm, ve be nji bo nguleya kee bie bise. Be nga nyoñ melu mela asu ya sa akum, amu e mbe abui. 
E môse nyini, be nga sulan e mbiʼili Beraka, vôm ate nye be nga botane Nti; ajô te be nga loone vôm ate na, mbiʼili Beraka a kui môse wu.
Ane bôte bese ya Yuda a Yérusalém be nga bulane Yérusalém a mevaʼa mese, Yôzafat a tele be ôsu, amu Nti a nga jalé be a mevak, éyoñ a nga liti besiñe babe njuk. 
Be nga nyiin e Yérusalém a memvet, bingombé a metoñ, a kui e nda Nti. 
Nde nkoone Nti woñ ô nga bi bijôé bise ya mesi mevok, éyoñ be nga wôʼô na Nti a nga wosane besiñ bʼIsraél. 
Ane si Yôzafat a nga jôô é nga tabe mvoʼé ne mieññ, a e Zambe wé a nga ve nye awoʼon mekuʼu mese.
Yôzafat a nga jôô Yuda. A nga bili mimbu mewôm mela a mitan éyoñ a nga taté jôô, a nga jôô mimbu mewôm mebaé a mitan e Yérusalém. Nyia wé a mbe jôé na Azuba, ngone Sili. 
A nga wulu e zen ésaa wé Asa, teke kôlô été, a boʼo ve mam me ne mvaé e mise me Nti. 
Ve da na bito ya bikôndôʼô yôp bi nji ke vas: Valé minlem mi bôt mi ngenane teke dañe kabetan a Zambe ya bʼésaa bap.
Mimboon mi Yôzafat mivok, mi ya atataʼa a mi mia suʼulan, mi ne ntilan e kalate mimboon mi Yéhu, e mone Anani, a e mmie mi ne nyiñelan e kalate bejô bôt.
Eyoñe mam mete me maneya, Yôzafat, njô bôte ya Yuda, a nga lat a njô bôte ya Israél jôé na Akazia, nye ate ntabane wé ô mbe angôndô ya abé . 
Ba nye be nga lat asu ya kôme besitima be nga yiane ke Tarsis; be nga kôme besitima bete e Etsion-Géber. 
Eyoñe te Eliézer, e mone Dodayahu ya Maréka a nga kulu mbia mejô ajô Yôzafat a jô na: Amu ô nga lat a Akazia, ajô te Nti a ye tyam ésaé jôé. Besitima be nga bôlé a be nji bo nguleya ke Tarsis.
Ane Yôzafat ba bʼésaa be nga bômbô, a nga jambe ba bʼésaa, e tisone David. Ane mone wé Yôram a nga jôô éjiane jé.
Yôram a nga bili bobenyañ, bone be Yôzafat: Azaria, Yehiel, Zakari, Azariahu, Mikaél a Sefatiahu, bese bone be Yôzafat, njô bôte ya Israél.
Esaa wop a nga ve be beta be biôm bi too mboon a argent, a or, nalé fe bitisone ya Yuda bi bili alem; vʼa nga liʼi éjôé e mo me Yôram, amu a mbe ntôl.
Eyoñe Yôram a tabeya éto njôan ésaa wé, a a yemeteya je, nde a nga wôé bobenyañ bese a bivete biziñe ya Israél a nkpwaté mekôn.
Yôram a nga bili mimbu mewôm mela a mibaé éyoñ a nga tebe njô bôt, a a nga jôô mimbu muam e Yérusalém. 
A nga wulu e zene bejô bôte ya Israél, avale nda Akab é nga bo, a a nga bo mam me nʼabé e mise me Nti. 
Ve Nti a nji ke kômbô jiane nda bôte David amu élat a nga bo a David, amu a nga tiñeti na éto njô bôt ja ye bo te kôlô be nye a bone bé.
Melu a nga jôô, Edom a nga ben éjôé Yuda, a tobe njô bôte wé. 
Ane Yôram a nga ke a bivete bié a bevagoñe bé bese; a nga kôlô si a alu, a bôé Beédomite be nga bômane nye a bivete bevagoñ. 
Mbenan Edom a nga ben éjôé Yuda ô nga tabe a kui môse wu. Libna fe a nga ben éjôé Yôram melu mete, amu a nga liʼi Nti, Zambe bʼésaa bé.
Yôram a nga bo bito ya bikôndôʼô yôp e minkôle mi Yuda; a nga tindi bôt be too Yérusalém na be bo ébamba a soñe fe Yuda a bo avale te. 
Ane a nga nyoñe ntilan ô soʼo be nkulu mejô Elie na: Amu ô nji wulu mezene mʼésoo Yôzafat, a ma mʼAsa, njô bôte ya Yuda, 
ve viane wulu e zene bejô bôte ya Israél, amu ô nga dutu Yuda a bôte be too Yérusalém na be bo ébamba avale nda Akab é nga bo a amu ô nga wôé toʼo na bobenyoñ, nda bôt ésoo, mbe be mbe mvoʼé a dañe wo. 
Ajô te Nti a ye zuu beta ébubua e be bôte bôé, bone bôé, binga bôé a akume dôé ése; 
a a ye bibi womien a mbia bʼakon, ôkone ya miñya miôé, ñwô wo ye yaé môs ane môs , akekui miñya mia ye vam atan amu ngule ya ôkon.
Ane Nti a nga vele nsisime Befilisteñ a Bearabe be mbe bebé a bôte ya Kus ôyo na be wosane Yôram. 
Nde be nga bet a wosane Yuda, be nga kui ôban été, be mane beʼe akum ése e nga too nda njô bôt, ô laté a bone bé a e binga bé, mone mfe a nji liʼi nye ve Yôakaz, e mone wé a nga dañe mongô.
Eyoñe mam mete me maneya, ane Nti a nga bibi Yôram a ôkone miñya ô ne te kʼayeté. 
Okone te ô nga yaé môs ane môs; amané mbu baa yʼôkon, ñwô miñya mi Yôram mi nga taté vam atan amu ngule ya ôkone vié. A nga wu e mbia mintaé été. E bôte bé be nji diʼi beôlobinda asu duma dé, avale be nga bo asu bʼésaa bé.
A nga bili mimbu mewôm mela a mibaé éyoñ a nga tebe njôô. A nga jôô mimbu muam e Yérusalém. A nga ke teke môt a nyamete nye, a be nga jame nye e tisone David, ve sa ñhe mesoñ bejô bôt.
Ane bôte ya Yérusalém be nga bo na Akazia, e mone wé a nga dañe mongô a jôô éjiane jé; amu nsamba bôt ô nga zu minkan ba Bearabe be nga wôé mintôle mise. Nalé ate Akazia, e mone Yôram, njô bôte ya Yuda a nga jôô. 
Akazia a nga bili mimbu mewôm menyin a mibaé éyoñ a nga tebe njô bôt; a nga jôô mbu wua e Yérusalém. Nyia a mbe jôé na Atali ngone Omri. 
Nye fe a nga wulu e mezene ya nda Akab, amu nyia a mbe a vaʼa nye melep asu ya bo abé . 
A nga bo mam me ne abé e mise me Nti, avalʼane nda Akab, vôm ate a nga nyoñe bevee melep , asu njañane wé, éyoñ ésaa a wuya. 
A nga kañese wulu melebe mab été na ba Yôram e mone Akab, njô bôte ya Israél be ke wosane Azaél, njô bôte ya Siri e Ramôt ya Galad, nde Besirieñ be nga balé Yôram meveñ. 
Ajô te a nga bulane na a ke saébane meveñ Besirieñ be nga balé nye Rama, e Yizrél éyoñ a nga wosane Azaél, njô bôte ya Siri. Azariahu, e mone Yôram njô bôte ya Yuda a nga siliki na a ke jome Yôram mon Akab e Yizrél, amu a mbe a konôk étua abui.
Amu nkômbane Zambe a amu njañan wé, nde Akazia a nga ke be Yôram. Eyoñ a nga suan, a nga kui atan ba Yôram na be ke tôbane Yéhu, e mone Nimsi, nyô Nti a nga woʼo mbone na a jiane nda Akab. 
Mbôlô Yéhu ba nda Akab be mbe metyamaʼan, nde a nga koone bivete ya Yuda a bone be bobenyañ bʼAkazia, ve wôé be. 
A nga jeñ Akazia, nde be nga bi nye Samari vôm a nga ke sobô. Be nga zuu nye be Yéhu a wôé nye. Nde be nga jame nye, amu be mbe be jôʼô na: E mone Yôzafat, nyô a nga jeñe Nti a nleme wé ôse, nye le. Môt éziñ a nji liʼi e nda Akazia a too nguleya jôô.
Eyoñ Atali, nyia Akazia, a yeneya na mon a wuya, a nga kôlô si a jiane mvoñe bôt ése é nga yiane nyoñ éjôé e Yuda. 
Ve Yehôsavat, ngone njô bôt, a nga nyoñe Yôas, e mone Akazia a vaa nye ézezañe bone be njô bôt be nga yiane wu a futi nye ba minga a baʼale nye, étune nda binoñ. Nalé ate Yehôsavat, ngone njô bôte Yôram, nga ntuni Yehôyada, a mbe kale Akazia, a nga solé nye e mise me Atali, ane a nga bo teke wôé nye. 
A nga tabe mimbu misaman a solô, ba be be e Nda Zambe été. Nté te ôse Atalie ki a jôʼô.
Mbu zamgbwale, Yehôyada a nga tyiʼi na a nyoñe bivete mintet: Azariahu e mone Yeroham, Yismaél e mone Yéhôhanan, Azariahu e mone Obéd, Maséyahu e mone Adayahu, Elisafat e mone Zikri na be bo élat a nye. 
Ane be nga wulu e Yuda a sulane Belévit ya bitisone bise e Yuda a bivete meyoñ ya Israél, nde be nga bulan e Yérusalém. 
Ane ékôane bôt ése é nga bo élat a njô bôt e Nda Zambe été. Yehôyada a nga jô be na: E mone njô bôt nye nyô. A yiane jôô avalʼane Nti a nga jô ajô bone be David. 
Mia ye bo avale di: Ngabe lale ya be mia, betuni a Belévit mia bo ésaé môse Sabat, e menyiin, mia ye bo bebaʼale mimbé, 
ngabe lale fok ja ye tabe e nda njô bôt a nyô fok e mbé ya mbôkaʼa; bôte bese ba ye tabe e minseñe ya Nda Nti. 
Môt éziñ a boʼo te nyiin e Nda Nti, veñgeveñge ve betuni a Belévit ba bo ésaé môs ôte: mbe be ne nguleya nyiin amu be ne ntelane ya bo ésaé. E bôte bese ba ye bo nsamba bebaʼale Nti. 
Belévit ba ye bômane njô bôt njiñelete, môt ase a bili mengale mo; môt ase a ye kômbô nyiin e Nda Nti ba ye wôé nye; mia be njô bôt boʼone nsamba e vôm ase a ke. 
Ane Belévit a Yuda ase be nga bo avale ntuni Yehoyada a nga jô. Be nga nyoñ, môt ase, e bôte bé, ba be nga yiane nyiin ésaé môse Sabat a ba be nga kôlô ésaé, amu ntuni Yehôyada a nji ke suu minsamba mi mbe ésaé. 
A nga ve bivete mintet mekoñ a mevale biben bi njô bôt David bi nga too e nda Zambe. 
A nga telé bôte bese, môt ase a bili akoñe dé mo, ataté akuʼu nda ya mbo nnôm a kui akuʼu ya mbo nga, bebé ataʼa metunaʼa ya Nda Zambe, asu ya bômane njô bôt. 
Nde be nga kuli e mone njô bôt atan, be jalé nye kuron a mendem me njô bôt: ane be nga telé nye njô bôt. Yehôyada a bone bé be nga woʼo nye mbon a yôtane na: Enyiñe njô bôt é boʼo ayap!
Eyoñ Atali a nga wôʼô zôʼé bôt be nga mate mimbi a nyoñe njô bôt a mevak, ane a nga ke mfaʼa bôt be mbe e Nda Nti. 
Nde a nga fombô a yene na njô bôt a tele e vôme wé a yiane tebe yôp anyiine ya Nda; bivet a beloñe metoñ be tele e fefele njô bôt; bôte bese be mbe mevaʼa été, metoñ me kobôʼô; beyeme mezik be bômôk biôme biap, be wuluʼu fe mam mese ya mevak. Nde Atali a nga nyabe mengômesane mé a yône na: Njoñ! njoñ! 
Ane ntuni Yehôyada a nga kuli bivete mintet atan mbie bi nga jôô nkane bita a jô bie na: Kelane nye atan, atane ya nkaʼalé! Môt ase a ye tôñe nye a ye wu a nkpwaté mekôn! Amu ntuni a nga jô na: Mia ye bo te wôé nye e Nda Nti. 
Ane be nga bi Atali, a kee nye mfaʼa ya nda njô bôt, éyoñ a nga kui mbé bikabela, be nga wôé nye valé.
Ane Yehôyada a nga bo élat e zañe jé émien, bôte bese a njô bôt, asu ya na be bo ayoñe bôte Nti. 
Ane bôte bese be nga ke e nda baal, be mane tyame je, be mane buʼu metaʼa metunaʼa a biveʼelaʼa bié a wôé fe Matan, ntuni baal, ôsu metaʼa metunaʼa. 
Yehôyada a nga kalane mbaʼalane ya Nda Nti e mo betuni a Belévit. David a nga kabe be minsamba e Nda Nti asu ya ve Nti mimvean mia diʼibane ngumba, avale e ne ntilane kalate metiñ me Môze, e mevaʼa été a e bia été, avale David a nga yeʼele. 
A nga telé bebaʼale mimbé ya Nda Nti, nalé jôm é ne te mfuban ja ye bo te nyiin a zen éziñ. 
Ane Yehôyada a nga nyoñe bivete mintet, benya bôtô, e ba be nga bili éjôé be bôt, a bôte bese; a nga bo na njô bôt a sis a kôlô Nda Nti, be nga tyii mbé ya yôp a nyiin e nda njô bôt, nde be nga tooé njô bôt éto njôane yôp. 
Bôte bese be nga vak a tison é mbe ne mieññ. Ve be nga wôé Atali a nkpwaté mekôn.
Yôas a nga bili mimbu zamgbwa éyoñ a nga tebe njô bôt, a nga jôô mimbu mewôm menyin e Yérusalém. Nyia wé a mbe jôé na Sibya ya Birséba. 
Yôas a nga bo mam me ne mvaé e mise me Nti nté ôse ntuni Yehôyada a nga vee. 
Yehôyada a nga luʼu Yôas binga bebaé, ndʼa nga biaé bobefam a bobebinga.
Eyoñe mam mete me maneya, Yôas a nga tyik e nleme wé été na a beta kôme Nda Nti. 
Nde a nga sulan betuni a Belévit a jô be na: Kelan e bitison bise ya Yuda a tôkane moné Israél ase été asu ya kôme Nda, e Zambe wônan, mbu ane mbu. A boʼon avôle ya bo jame te! Ve Belévit be nji ke avô. 
Ajô te njô bôt a nga loone Yehôyada évete betuni a jô nye na: Amu jé ô nji ke yemete Belévit na be ke Yuda a Yérusalém a nyoñe toya Môze, mbo ésaé Zambe a ékôan Israél ase be nga tyik asu nda éndelé é bili éwolo élat? 
Amu mbia minga ba loon Atalie a bone bé be nga suu na Nda Zambe é mane ndaman, be nga belane fe belane biôme bise ya Nda Nti bi nʼétyi asu Bebaal. 
Ane njô bôt a nga bendé na be bo éwolo a bôôé je atan, mbé ya Nda Nti. 
A kalane foé e Yuda a Yérusalém na ba yiane zu ve Nti e toya Môze, mbo ésaé Zambe, a nga tyiʼi nkôte si na Israél a yiane ve. 
Ane bivete bise a bôte bese be nga vak, be nga zu ve moné a futi nye éwolo a kui vôme ya jalé je. 
Eyoñ éyoñ Belévit ba yiane liti njô bôt éwolo te é nga kpwaan, a éyoñ be nga yene na moné a ntoo abui, ñyeme bekalate njô bôt a mbaʼale akume ntuni nnen be nga zu, be mane vaa moné éwolo a zuu nye asu ya futi nye e vôm a yian. Be nga bo nalé môs ôse, a be nga toʼé moné abui. 
Ane njô bôt a Yehôyada be nga kee nye môt a wulu bisaé asu melôñ ya Nda Nti, be nga yaʼane beba mekok a bebo bisaé ba kôme nda Nti, a bebo bisaé ba saé étyé a mvot asu nkômane Nda Nti. 
Ba be mbe na ba bo bisaé be nga taté na ba saé, a ésaé é nga ke ôsu e mo map. Be nga bulane be Nda Zambe aval é mbe, a be nga yemete je. 
Eyoñ be nga man, be nga zuu mebukaʼa me moné ôsu be njô bôt a Yehôyada, a be nga kôme biôm a mebukaʼa mete asu Nda Nti: Biôm asu ésaé ya Nda Zambe a mimvean ba diʼi ngumba, bisua a biôm bi ne or a argent. Be nga taté na ba ve mimvean mia diʼibane ngumba te jôʼé, nté ôse Yehôyada a nga vee.
Ane Yehôyada a nga yômbô, njalan a melu, asuʼulan a nga wu; a mbe mimbu ntet a mewôm mela éyoñ a nga wu. 
Be nga jame nye tisone David, ba be bejô bôt, amu a nga bo mbamba be mam Israél a mfaʼa Zambe a Nda jé.
Eyoñe Yehôyada a wuya, bivete ya Yuda bi nga zu kute meboñe si ôsu be njô bôt, nye ki ve tabe, a wôʼô be. 
Ane be nga liʼi Nda Nti, Zambe bʼésaa bap, a be nga kañe mekôn mʼazezambe a bengunemelan. Ajô te ayaa Zambe e nga biban e Yuda a Yérusalém amu aval ékobe te. 
A nga lôme bekulu mejô be be asu ya bulane be be Nti a melebe map, ve be nji kee melo wé. 
Ane Nsisime Zambe ô nga bi ntuni Zekaria e mone Yehôyada, nye ve tebe bôt e ngame yat a jô be na: Avale di nde Zambe a kobô na: Amu jé mia mia tyame miñyeʼelan mi Nti? E mame menan ma ye bo te ke ôsu. Amu mi liʼiya Nti, Nye fe a liʼiya mia. 
Nde be nga jañele nye a lume nye mekok , avale njô bôt a nga bendé be, e nseñe ya Nda Nti. 
Njô bôte Yôas a nji fe simesan abime mvam Yehôyada ésaa Zekaria a nga bo nye, ve a nga wôé mone wé. Eyoñ a nga zu wu, Zekaria a nga jô na: Nti a yenek e jam da mane boban a Emien a siliʼi wo sitoʼo yʼété.
Mbu ô nga tôñe valé, nde nkane bita Besirieñ ô nga zu wosane Yôas. Be nga dili si Yuda bita a tisone Yérusalém, be nga mane wôé bivete bise ya ayoñ a lôme biôm be nga sa e be njô bôte ya Damas. 
Nkane bita Besirieñ ô nga so ô bili ve bôte tyôtyoé, ve Nti a nga ve nkane bita ô nʼabui e mo mé, amu be nga liʼi Nti, Zambe bʼésaa bap. Mfaʼa Yôas, nkane bita Besirieñ ô nga ve nye melep , 
a éyoñ be nga bulan, be nga liʼi nye beta nkôkon. Bebo bisaé bé be nga bôndé feʼe ya wôé nye amu metyi me bone be ntuni Yehôyada, nde be nga wôé nye énoñe jé yôp. Eyoñ a wuya, be nga jame nye e tisone David, ve sa ki e mesoñ bejô bôt. 
E bôt be nga bôndé feʼe ya wôé nye mbe ba: Zabad e mone Siméat, mone Amonit, a Yehôzabad, e mone Simrit, mone Môabit. 
E bone bé, anene ya mimbeʼe mié, nkômane nda Zambe, ye mam mete me nji bo ntilan e kalate mfasane mame ya kalate bejô bôt? Ane Amatsia mone wé a nga jôô éjiane jé.
Amatsia a nga tebe njô bôt a too mimbu mewôm mebaé a mitan, a nga jôô mimbu ébu e Yérusalém. Nyia wé a mbe a too Yérusalém jôé na Yôadan. 
A nga bo mam me ne zôsôô e mise me Nti, ve nleme wé ô mbe nkaban. 
Eyoñ éjôé é nga bo ngu e mo méé, nde a nga wôé bebo bisaé bé be nga wôé njô bôt ésaa wé. 
Ve a nji ke wôé e bone bap, amu a nga bo ane e ne ntilan e metiñ été, e kalate Môze, vôme Nti a ve abendé di na: Bʼésaa ba ye bo te wu ajô ya bon , a bon ba ye bo te wu ajô bʼésaa, ve môt ase a ye wu ajô ya abé dé.
Ane Amatsia a nga sulane bôte ya Yuda a telé be ane menda bʼésaa me né, bivete betoyini a bivete mintet asu Yuda ase a Bényamin; a nga bo élañe bôt ataté mimbu mewôm mebaé, a lôte valé, a nga yene mintobane mi bôt toyini mintete mila be too nguleya ke wosan, be yeme belan akoñ a ében. 
A nga nyoñe fe biwôlô mimben toyini ntet, Israél été, a yakaʼane be a mfeʼe wé tañe betalañ be argent ntet.
Nde môta Zambe éziñ a nga zu jô nye na: A njô bôt, nkane bita yʼIsraél ô boʼo te wulu a wo amu Nti a nji bo be Israél a e be bone bʼEfrayim bana bese. 
Nge mia be be mia ke, toʼo na ô ne éwôlô e mewosan, Zambe a ye fôʼô wo ôsu besiñ, amu Zambe a bili nguleya volô, a bili fe nguleya bo na môt a tôbane njuk.
Ane Amatsia a nga jô môta Zambe na: Me bo aya mfaʼa betalañ be argent ntet me veya nsamba Israél? Môta Zambe a nga yalane na: Nti a ne nguleya ve wo a dañ abime te. 
Eyoñe te Amatsia a nga kandane minsamba mi bôt mi nga so nye Efrayim, na mi bulan e male map. Ve be nga yaa Yuda mbia ñyaan, nde be nga bulane male map be wôʼô mbia ôlun.
Ane Amatsia a nga yemete ngule jé a jôô bôt. A nga ke e mbiʼili nku a bôé toyini bôt awôme ya bone be Séyir. 
Bone be Yuda be nga nyoñe toyini bôt awôm ya be be, a kee be abôbôn akôme yôp. Nde be nga sôʼôlô be be bete abôbôn akôme wé, nde bese be nga mane fiti.
Ve da, bôte ya nsamba Amatsia a nga titane na ba be be be bo te ke bita be nga mialan e bitisone ya Yuda, ataté Samari a kui Bétôroñ. Be nga wôé bôt toyini éla a ndamane biôm abui.
Eyoñ Amatsia a nga bulan a kooé na a maneya dañe bôte ya Edom, ane a nga soo bezambe yʼEdom a nyoñe be ane bezambe bé; a nga kute be meboñe si a diʼi be beôlobinda. 
Eyoñe te ayaa Zambe e nga yôñe Amatsia nyô, a a nga lôme nkulu mejô be nye a jô nye na: Amu jé ô nga beta ke nyoñe bezambe ya ayoñe bôte te éyoñ be nji kui na be nyii bôte bap e mo môé? 
A ngenan a kobôʼô nde Amatsia a jô nye na: Ye bi nga telé wo ô bo môt a ve njô bôte mefek? Sukuʼu valé! Amu jé wo kômbô na be bôme wo? Nde nkulu mejô a nga mane nkobô a jôʼô na: Ma yeme na Zambe a tyiʼiya na a ye jiane wo, amu wo te bo jame te a amu ô nji kômbô wôʼô melebe mam.
Eyoñ a maneya bo ékôan, Amatsia, njô bôte ya Yuda, a nga lôme bôt be kate Yôas, e mone Yoakaz, e mone Yéhu, njô bôte yʼIsraél na: Zaʼak, bia wo bia ye tômetan! 
Eyoñe te Yôas, njô bôte ya Israél nye fe a lôme bôt be kate Amatsia njô bôte ya Yuda na: Ndôé ya Libañ é nga lôme sédre ya Libañ tyiñe na: Vaʼa mone wom ngo jôé a luʼu je! Ve betite ya fé be ne Libañ be nga lôt a mane tibi ndôé. 
Ô nga bôé bʼEdomite, nalé wo jô, ajô nleme wôé wo bo mebun a wo ve womiene duma. Eyoñe ji tabeʼe ñhe si jale dôé. Amu jé wo kômbô futi womien e jam da suʼulane wo abé ? Wo ye ku mia Yuda nsamba. 
Ve Amatsia a nji wôʼô nye, amu jame te e nga so be Zambe, nalé ba ye veban e mo besiñ. Amu be nga ke nyoñe bezambe yʼEdom. 
Ane Yôas, njô bôte yʼIsraél a nga bet; nde be nga tômetan ba Amatsia, njô bôte ya Yuda e Bétsemék ya Yuda. 
Ane Israél a nga bôme Yuda, a môt ase a nga tup e nda éndelé jé. 
Yôas njô bôte ya Israél, a nga bi Amatsia, njô bôte ya Yuda, e mone Yôas, e mone Yoakaz mbôk e Bétsemék. A nga kee nye e Yérusalém, nde a nga sale mfine ya Yérusalém tañe méta mintete mibaé, ataté mbé yʼEfrayim, a kui mbé ya Akot. 
A nga nyoñe or ase a argent a biôm bise bi nga too e Nda Zambe, e nda Obéd-Edom, a mefoʼo mese ya nda njô bôt; a nga bi fe minkôm a bulane Samari.
Amatsia e mone Yôas, njô bôte ya Yuda, a nga nyiñ mimbu awôm a mitan mvus awu Yôas e mone Yoakaz, njô bôte ya Israél. 
Mimboon mi Amatsia mivok, mi ya atataʼa a mi ya asuʼulan, mi ne ntilan e kalate bejô bôte ya Yuda a Israél. 
Eyoñ Amatsia a liʼiya Nti, be nga bôndé feʼe ya wôé nye Yérusalém, nde a nga tup a ke Lakis; ve be nga tôñe nye Lakis e vôm be nga wôé nye. 
Be nga beʼe nye e bikabela yôp a jame nye ba bʼésaa e tisone ya Yuda.
Ane bôte bese ya Yuda be nga nyoñ Ozias, a too mimbu awôm a misaman, a telé nye njô bôt éjian ésaa wé Amatsia. 
Nye a nga bo na, éyoñ ésaa wé a wuya, a nga beta nyoñe tison Elat a lôñe je mfefé nlôñan. 
Ozias a nga bili mimbu awôm a misaman éyoñ a nga taté jôô. A nga jôô bôt mimbu mewôm metan a mibaé e Yérusalém. Nyia wé a mbe ngone ya Yérusalém a too jôé na: Yekôlia. 
A nga bo mam me ne mvaé mimfaʼa mise, aval ésaa wé Amatsia a nga bo.
A nga jeñe Zambe melu Zakari a nga vee, amu nye a nga yeʼele nye nkoone Zambe woñ, nté ôse a nga jeñe Nti, Zambe a nga bo na e mame mé me ke ôsu.  
A nga ke wosane Befilisteñ a tyame minkaʼalé ya Gat, Yabné a Asdôd; a nga lôñe bitison e mefôla ya Asdôd a si Befilisteñ. 
Zambe a nga volô nye a wosane Befilisteñ, Bearabe be nga too Gur-Baal a Bemaonit. 
Beamônite fe be nga yaʼan Ozias toya . Jôé dé e nga wum a kui minné ya Ejipte amu ngule jé é nga dañe dañe bete yôp. 
Ozias a nga lôñ azomezome menda asu benonô e Yérusalém. A nga lôñ ôzomezome nda wua e mbé abuʼu nkaʼalé, wu ôvok e mbé mbiʼili a wu ôvok e vôme mimfine mibaé mia tôban; a a nga bômane azomezome menda te a alem. 
A nga lôñ alem e nkôte si a faʼa abui menjeñ, amu a nga bili abui mimbame biyem éfuse si ba loone Seféla a e minjeʼese ya fefele mañ, a nga bili fe besenane si a bebaʼale mefube mindik e minkô a e Karmel, amu a mbe a nyekeʼe ésaé mefup. 
Ozias a nga bili nkane bita ô too ngu asu mewosan, ô too nkabane minsamba, avalʼane ésaé élañe bôt e bôte bana be nga bo é mbe: Yeiél ñyeme bekalate Maaséya ngovina a Anania wua ya bivete bezimbi bi njô bôt. 
Biwôlô bezimbi bite bi too éjôé bivete menda me bôt toyini ébaé a mintete misaman, 
bi mbe bôte toyini mintete mila a zamgbwa a bôte mintete mitan; be mbe njalan a ngu, nkômesane ya wosane besiñe be njô bôt. 
Eyoñ ése ba ke bita, Ozias a mbe a vaʼa be biben, mekoñ, mefôʼôlô bityé, mengômesane bityé, bilaé a mekôʼô me toloo. 
A nga kôme beta beminsini, asu ya telé be azomezome menda benonô, a mekuʼu mimfin, be volôʼô asu ya wua mekoñe bilaé a beta mekok . Duma dé e nga ke ôyap, amu a nga bili abui mvolan akekui a yemeteya éjôé jé.
Eyoñ a maneya yemete éjôé jé, nleme wé ô nga bo mebun a kui vôme ya dutu nye na a jañele ényiñe jé. A nji fe wulu ane Nti, e Zambe wé, a yene mvaé; a nga nyiin e Nda Zambe Nti, asu ya ve mimbon mi ne mbamba menyum e ataʼa metunaʼa beôlobinda yôp. 
ntuni Azariahu a nga nyiine nye mvus a betuni be Nti, bôte mewôme muam, 
biwôlô bi bôt, mbe be nga tebe njô bôt Ozias e ngame yat a jô nye na: Sake wo Ozias wo yiane diʼi Nti beôlobinda, ve betuni, e bone bʼAron, mbe be nga teléban na be bo ésaé te. Kôlôʼô Nda Zambe amu ô nji bo zôsôô e mise me Nti, a jame te da ye suʼulan asu duma dôé e mise me Nti. 
Nde ôlun ô nga bi Ozias, a tele a bili ésua ba diʼi mbon ô ne mbamba menyum e mo. A ngenan a wôʼô betuni ôlun, nde zam é nga kubu nye asu, betuni be too, e Nda Nti, e fefel ataʼa metunaʼa beôlobinda. 
Ane ntuni nnen Azariahu a betuni bese be nga kôñelane be nye, ateme na zam é too nye asu. Nde be nga jiʼa kuli nye atan, a émiene fe a nga bo avôle ya kui atan, amu Nti a nga bibi nye. 
Njô bôt Ozias a mbe nkôkone zam a kui e môs a nga wu, a a nga tabe e ngume nda ane nzezam, amu be nga kuli nye atane ya Nda Nti. E mone wé Yôtam a mbe njôô ya nda njô bôt, a jôʼô fe bôte be nga too si ya Yuda. 
Mimboon mi Ozias mivok mi ya atataʼa a mi mia suʼulan, nkulu mejô Ezayi, e mone Amots, a nga tili mie.
Ane Ozias a nga bômbô vôme wua ba bʼésaa, be nga jame nye ba bʼésaa afube mesoñe bejô bôt: amu be mbe be jôʼô na: A ne nzezam. Ane Yôtam, e mone wé a nga jôô éjiane jé.
Yôtam a nga bili mimbu mewôm mebaé a mitan éyoñ a nga tebe njô bôt. A nga jôô mimbu awôm a misaman e Yérusalém. Nyia a mbe jôé na Yéruka, ngone Sadok. 
A nga bo mam me ne mvaé e mise me Nti, foʼo vʼane ésaa wé Ozias a nga bo. Ve da a nji ke nyiin e Nda Zambe Nti. Nalé fe na bôt be nga ke ôsu a bo abé .
Nye a nga lôñe mbé Nda Nti ô nʼakôé, a bo fe melôñ mefe abui e akaʼa ya Ofél. 
A nga lôñe bitison e minkôle ya Yuda, nalé fe bitison bi bili alem a menda asu bemombô e mefan été. 
A nga wosane njô bôte bʼAmonite a dañe be. Mbu ôte Beamônite be nga ve nye: betalañ be argent ntet, tône blé toyini éla, a tône fôn toyini éla; e biôme Beamônite be nga yaʼane nye mbie le; be nga bo fe nalé mbu baa a wu lale. 
Yôtam a nga bo étua ngu, amu a nga yemete mezene mé ôsu be Nti, e Zambe wé.
Miboone mi Yôtam mivok, mewosane mé mese a mam mese a nga bo, me ne ntilan e kalate bejô bôte ya Israél a Yuda. 
Eyoñ a nga tebe njô bôt a nga bili mimbu mewôm mebaé a mitan. A nga jôô mimbu mewôm mebaé a mitan. A nga jôô mimbu awôm a misaman e Yérusalém. 
Ane Yôtam ba bʼésaa be nga bômbô vôme wua, a be nga jame nye e tisone David, a mone wé Akaz a nga jôô éjiane jé.
Eyoñ Akaz a nga tebe njô bôt, a nga bili mimbu mewôm mebaé. A nga jôô mimbu awôm a misaman e Yérusalém. A nji bo mam me ne mvaé e mise me Nti, avale David ésaa wé a nga bo. 
A nga wulu e mezene bejô bôte ya Israél, a nga bo bo bengunemelan asu Bebaal. 
A nga diʼi beôlobinda e mbiʼili bone be Inom, a nga diʼi bobefame bé nduan, a tôñe bʼangôndô mimboone meyoñe Nti a nga titan ôsu bone bʼIsraél.  
A nga ve bityiʼa a beôlobinda e bito ya bikôndôʼô yôp, e minkôle yôp a e élé ése é ne nyumi si.
Nti, e Zambe wé a nga ve nye e mo me njô bôte ya Siri; Besirieñ be nga bôé nye a bi abui bôte ya ngame jé mimbôk, a kee mie Damas. A nga keebane fe e mo me njô bôte ya Israél, nyô a nga dañe nye bita beta ndañan. 
Péka, e mone Remaliahu, a nga wôé môse wua, bôte ya Yuda toyini ntet a mewôm mebaé, bese biwôlô bi bôt, amu be nga liʼi Nti, Zambe bʼésaa bap. 
Zikri, mbene ya Efrayim, a nga wôé Maséyahu, e mone njô bôt, a wôé fe Azrikam, njôô ya nda njô bôt a Elkana baʼa njô bôt. 
Bôte ya Israél be nga bi mimbôk e be bobenyañe ya Yuda bôte toyini mintete mibaé: binga, bobefam a bobebinga be nga nyoñe be abui akum. Be nga kee akume te e Samari.
Nkulu mejô Nti a nga too wé jôé na Obéd. A nga zu tôban e nsamba bita ô nga bulane Samari. A nga jô be na: Mi lôô na ayaa dé été nde a yaa Yuda, Nti, Zambe bʼésoo benan, a veya be e mo menan, a mi maneya wôé bevoʼo yʼété a abui njet nje é beteya éduñ a kui yôp. 
Eyoñe ji mia jô na bone be Yuda a Yérusalém bete mia zu veñesane be bebo bisaé befam a bebo bisaé be binga benan! Ve da na ye mia fe mi nji bi mekua e be Nti Zambe wônan? 
Eyoñe ji, vôʼôlaʼane ma, mia yiane suu minkôm mi maneya bi e bobenyoñ été mi bulan e male map; amu mbia ayaa Nti a ne be mia. 
Bôte bevoʼo ya ba be mbe bivete ya bone bʼEfrayim môé na: Azariahu e mone Yôhanañ, Bérékiahu e mone Mekilémôt, Ezékias e mone Kalum a Amasa e mone Adlayi, be nga tebe ba be nga so bita ngame yat. 
Be nga jô be na: Mia ye bo te nyiñeli minkôm mite vana, amu mboone te ô ne asu ya ve bia mekua e mise me Nti, mia kobô ajô ya kôʼôlan abé dangan a bikobe biangan; amu ékobe jangan é ne adit a ayôñ yʼayaa dé é ne nyôl Israél. 
Eyoñe te bezimbi be nga suu mimbôk a akum ôsu bivet a ékôane bôt ése. 
E bôt be nga loon a biyôlé biap be nga tebe a nyoñe mimbôk; be nga belan akum asu ya jalé e bôt be mbe soé biôm; be nga ve be biôme ya jaé a besilefas, be nga ve be bidi a menyu, be nga sôbe be meveñ, be nga nyoñe ba bese be mbe te nguleya wulu a beté be bijakase yôp, a kee be Yérikô, tisone melen, e be bobenyañ. Mvuse valé, be nga bulan e Samari.
Melu mete, njô bôt Akaz a nga lôme nsili mvolan e be bejô bôte ya Asiri. 
Ane Beédomite be nga beta zu, a bôé Yuda a kee nye minkôm. 
Befilisteñ be nga kui ôban e bitisone ya Seféla a Négéb ya Yuda; be nga nyoñe Bétsemék, Agalôn, Gedérôt, Sôkô a minlame mié, Timna a minlame mié, Gimzô a minlame mié a be nga tabe été; 
Amu Nti a nga samele Yuda amu Akaz, njô bôte ya Israél, nye ate a nga wua nzametaʼan e Yuda été a dañe liti ékotekote mboon e be Nti. 
Tiglat-Piléser, njô bôte ya Asiri, a nga zu wosane nye, a bo nye ane nsiñ teke suʼu nye. 
Amu Akaz a nga mane vaa biôm e Nda Nti, e nda njô bôt a nyô bivet, asu ya ve njô bôte ya Asiri mimvean. Ve jame te e nji volô nye jôm. 
Nté a mbe ôlun été, a nga ke ôsu a bo te ve Nti mewôk, nye, njô bôt Akaz. 
A nga tyiʼi bezambe ya Damas be nga bibi nye biôm a a nga jô na: Amu bezambe bejô bôte ya Asiri ba zu volô be, ma ye ve be bityiʼa na be zu fe volô ma! Ve be nga viane bo tine ya nkuane wé a wu Israél ase.
Ane Akaz a nga tôkane biôme ya nda Nti a sañe bie bifus. A nga dibe mimbé ya Nda Nti, a nga lôñ émien metaʼa metunaʼa e mevôm mese ya Yérusalém, 
a a nga telé bito ya bikôndôʼô yôp e tison ése ya Yuda asu ya diʼi bezambe befe beôlobinda. Nalé ate a nga bo Nti, e Zambe bʼésaa bé na a wôʼô ôlun. 
Mimboone mivok a nga bo, bisaé bié bise, bi yʼatataʼa a bi bia suʼulan, mam mete me ne ntilan e kalate bejô bôte ya Yuda a Israél. 
Ane Akaz ba bʼésaa be nga bômbô vôme wua, a be nga jame nye e tisone Yérusalém, amu be nji futi nye e mesoñe bejô bôte ya Israél. E mone wé Ezékias a nga jôô éjiane jé.
Ezékias a nga tebe njô bôt a too mimbu mewôm mebaé a mitan. A nga jôô tañe mimbu mewôm mebaé a ébu e Yérusalém. Nyia a mbe jôé Abiya, ngone Zakari. 
A nga bo mam me ne zôsôô e mise me Nti aval ése ésaa wé David a nga bo.
E ngon ôsu ya mbu ôsu a nga taté jôô, a nga diine mimbé ya Nda Zambe Nti a kôme mie. 
A nga loone betuni a Belévit, ve sulane be e vôm a mbe ndam mfaʼa jôp da tôô, 
a jô be na: Vôʼôlaʼan a mia Belévit, éyoñe ji tunane miabebien a tunane fe Nda Nti, e Zambe bʼésoo benan, a vaa jôm ése é ne mvin e vôm a nʼétyi. 
Amu bʼésaa bangan be nji ke wulu e zôsôô été; be nga bo e mam me nʼabé e mise me Nti, Zambe wongan, be nga liʼi nye, be nga vaa mise map e Nda Nti é nʼétyi a lume nye mvus. 
Be nga fete mimbé ya Nda Zambe, be nga dime belambe. Be nji ke ve Zambe Israél toʼo beôlobinda. Toʼo mimvean ba diʼi ngumba e vôm a nʼétyi. 
Ajô te Nti a nga yaa Yuda a Yérusalém. A nga veñesane be be bo jôme ya mate, jôm angôndô, jôm ékpweʼele avale mi ne nguleya yen a mise menan. 
Ajô te bʼésaa bangan be nga ku a nkpwaté mekôn, a ajô te bobefame bangan a bobebinga bangan a e binga bangan be ne minkôm. 
Eyoñe ji me bili nkômbane ya bo élat a Nti, Zambe Israél, nalé ate mbia ayaa wé a ye kôlô be bia. 
Eyoñe ji a bone bam, te beta biane mam éngbwemese, amu Nti a nga tobe mia na mi tebe ôsu vié a saane nye, na mi bo bebo bisaé bé a ve nye beôlobinda.
Nde Belévit ba be nga kôlô si na be bo ésaé: mfaʼa bone be Kehat: Mahat e mone Amasayi; Yôél e mone Azariahu, mfaʼa bone be Merari: Kis e mone Abdi, Azariahu e mone Yehaléleél; mfaʼa ya bone be Gerson: Yôa e mone Zima; Eden e mone Yôa; 
mfaʼa bone be Elisafan: Simri a Yeiél; mfaʼa bone bʼAsaf: Zakari a Mataniahu; 
mfaʼa bone be Eman: Yehiél a Simeyi; a mfaʼa bone be Yedutun: Semaéya a Uziél.
Be nga sulane bobenyañe bap, a éyoñ be maneya tune bebien, be nga zu tune Nda Nti avalʼabendé njô bôt é mbe a avalʼane mejô me Nti me mbe. 
Betuni be nga nyiin e nda Nti été mfaʼa ya tune je; be nga vaa e biôm bise bi ne mvin be nga koone bie e nda Nti été a kui minseñe ya Nda Nti, e vôme Belévit be nga nyoñe bie a kee bie atan ôtôñe Sédroñ. 
Be nga taté ntunane Nda Nti e môs ôsu ya ngon ôsu; e môse muame be nga kui mbé si ya Nda Zambe; ntunan Nda Nti ôbien ô nga tabe fe melu muam, e ngone melu awôm a mesaman nye ésaé ése é nga man.
Ane be nga ke be njô bôt Ezékias a jô nye na: Bi maneya tune Nda Nti ése, ataʼa metunaʼa mimvean ba diʼi ngumba a biôm mebelan bise yʼété, e tawôlô ba beté minnoñ mi belet a biôme mebelan bise yʼété. 
Bi maneya kôm a tune biôm bise njô bôt Akaz, ékotekote jé été, a ndaman étyi éyoñ a nga jôô: bi ne ôsu ataʼa metunaʼa.
Ndibe tyé, njô bôt Ezékias a nga kôlô si a sulane bivete ya tison a bet e Nda Nti. 
Nde be nga kee beyôm benyak zamgbwa, beyôm mintômba zamgbwa, bitoñ mintômba zamgbwa a beyôm bikela zamgbwa asu mimveane ya njaman abé; be nga ve biôm bite asu nda njô bôt, nda é nʼétyi a asu ayoñe Yuda. Ane njô bôt a nga jô betuni, bone bʼAron na be ve bie e ataʼa metunaʼa Nti. 
Nde betuni be nga tyiʼi beyôm benyak, be nyoñe metyi a miame me ataʼa metunaʼa yôp; be nga tyiʼi fe beyôm mintômba a miame metyi yʼété ataʼa metunaʼa yôp; be nga tyiʼi bitoñ mintômba a miame metyi yʼété ataʼa metunaʼa yôp. 
Be nga zuu fe beyôm bikela asu njaman abé ôsu be njô bôt a ékôane bôt ése be ve beté mo map e be be. 
Nde betuni be nga tyiʼi be tyiñ a miame metyi map ataʼa metunaʼa yôp, asu njaman abé Israél ase; amu njô bôt a nga jô na, mvean wo diʼibane ngumba a mvean asu njaman abé bi ne asu Israél ase. 
Ane a nga telé Belévit e nda Nti be bili biwoé, memvet a bingombé, avalʼane mebendé me David, Gad ñyene mame njô bôt, a nkulu mejô Natan me mbe; amu abendé te é mbe di Nti nde a nga kalan anyu bekulu mejô bé. 
Belévit be nga tebe be bili bibômebômé bi David, a betuni ki be bili metoñ. 
Ane Ezékias a nga jô na be ve mvean wo diʼibane ngumba ataʼa metunaʼa yôp. Eyoñe mvean wo diʼibane ngumba wo taté, éyoñe te fe nyiane bia asu Nti ô nga taté a metoñ a bibômebômé bi David njô bôte ya Israél. 
Ane ékôane bôt ése é nga kute meboñe si, be nga yia jia a loñe metoñ akekui mvean wo diʼibane ngumba ô maneya dik. 
Eyoñe mvean wo diʼibane ngumba ô maneya veban, njô bôt a bôte bese ba be be be nga too be nga luu mesu si a kañ. 
Eyoñe te njô bôt a bivet be nga jô Belévit na be kañe Nti a mejô me David a ma me ñyene mam Asaf; nde be nga kañe nye a mevak be nga vitibi a kute meboñe si.
Ane Ezékias a nga nyoñe nkobô a jô na: Eyoñe ji, amu mi ntoo ntelan asu Nti, subaʼane bebé, a zaʼane bityiʼa , mi ve Nda Nti mimveane ya mvean akéva. Eyoñe te ékôane bôt é nga zuu bityiʼa a ve mimvean asu ékañaʼa a ba bese be mbe minlem ékekaé be nga ve mimvean mia diʼibane ngumba. 
Mimvean mia diʼibane ngumba ékôane bôt é nga soo mie mi mbe: benyak mewôme zamgbwa, beyôm mintômba ntet, bitoñ mintômba mintete mibaé; biôm bite bise bi too asu mimvean mia diʼibane ngumba ba ve Nti. 
Be nga beta fe ve benyak mintete misaman, bikela a mintômba toyini éla. 
Ve betuni be mbe tyôtyoé be nji bo nguleya soé betit ba diʼibane ngumba bikôp; nde bobenyañe bap, Belévit, be nga volô be akekui na ésaé é man, a ke fe kui na betuni bevok be mane tuneban, amu Belévit mbe be nga semé ajô ya tune bebien a dañe betuni.
Mimvean ba diʼi ngumba mi mbe foʼo abui, ô laté fe mevoñe bityiʼa ya nlatane ngbwa a binyunyui bia tôñe mvean wo diʼibane ngumba. Nalé ate nkañan e Nda Nti ô nga beta teléban. 
Ezékias a bôte bese be nga vak amu Zambe a nga kôme mam mese asu ayoñ, amu jame te é nga boban atemetem.
Ane Ezékias a nga lôme bôt e Israél ase a Yuda. A nga tili fe bekalate Efrayim a Manasé na be zu Nda Nti e Yérusalém a bo abôʼô Pak asu duma Nti, Zambe Israél. 
Njô bôt, bivete bié a ékôane bôt ése be nga bo ékôan e Yérusalém asu ya telé abôʼô Pak e ngone baa, 
amu be nji bo nguleya jeme de éyoñ ja yian, amu valé betuni be ngenan teke tune bebien abime tañe bôt da yian, a na valé bôt be ngenan teke sulan e Yérusalém. 
Amu nkañesan njô bôt a wu ékôane bôt ése, 
nde be nga tyiʼi na be kate foé e Israél ase, ataté Birséba a kui Dañ, na bôt be zu Yérusalém a jem abôʼô Pak asu duma Nti, Zambe Israél. Amu jama bôt a nji fe beta jeme de aval e ne ntilan.
Ane minlôman mi nga wulu e si ése ya Israél a Yuda, be bili bekalate njô bôt a nga mane san ba be bivete bié; be nga yôtan aval ane njô bôt a nga bendé na: A bone bʼIsraél, bulaʼane be Nti, e Zambe Abraham, Izak a Israél, nalé nye fe a ye bulane be mia, a mia mebukaʼa me nga fam e mo bejô bôte ya Asiri. 
Mi nji yiane bo ane bʼésoo benan a bobenyoñe benan, mbe be nga bo Nti, e Zambe bʼésaa babe melo, ajô te a nga wua be e njuʼu été avale mi lôô di. 
Eyoñe ji te boone melo ane bʼésoo benan; suʼane miabebiene si be Nti, zaʼan e nda jé é nʼétyi a nga mane tune nnôm éto, a boʼone Nti, e Zambe wônan bisaé, nalé ate mbia ayaa wé a ye kôlô be mia. 
Nge mia bulane be Nti, bobenyoñ a bone benan ba ye yene mvam e be ba be nga kee be minkôm, a ba ye bulan zu e si mi too nyô; amu Nti, e Zambe wônan a ye bo te lume mia mvus nge mia bulane be nye, amu a ne mvam a nkoone bôt éngôngo.
Bemate mimbi be nga lôt e tison ése yʼEfrayim a Manasé a kui Zabuloñ. Ve bôt be nga woé a kpweʼele be. 
Ve da bôte bʼéziñe ya meyoñ Azér, Manasé a Zabuloñ be nga yeme bikobe biap a ke Yérusalém. 
E Yuda fe wo Zambe ô nga bo ésaé ya ve bôt avale nleme da ya bo abendé njô bôt a bivete bié avalʼane nkobô Nti ô mbe.
Ezuʼu bôt é nga sulane Yérusalém asu ya jem abôʼô belet é ne te mvusan e ngone baa: ésulane te é mbe anen. 
Bôt be nga kôlô si a tyam metaʼa metunaʼa me mbe Yérusalém, a tyame fe bisua ba diʼi beôlobinda a wua bie mbiʼili sédroñ. 
Wôna be nga wôé Pak  e ngone baa é too melu awôm a menyin. Amu ôsone betuni a Belévit be nga wôk, nde be nga tune bebien. Be nga ve mimvean ba diʼi ngumba e Nda Nti été. 
Be nga too éto jap be wôʼô zu ba tabe, avalʼane atiñe Môze, môta Zambe e né, a betuni be nga miam e metyi be nga nyoñe mo Belévit. 
Amu e bôt be nji ke tune bebien be mbe abui ésulan été, nde Belévit be nga tebe na ba tyiʼi biyeme ya Pak asu bôte bese be mbe mfuban , ane be ne tune be mfaʼa Nti, 
amu beta ngabe ya bôt, abui ya ba yʼEfrayim, Manasé, Isakar a Zabuloñ be nji ke tune bebien. Be nga di Pak, teke tôñ aval é ne ntilan, ajô te Ezékias a nga yeʼelan asu dap a jôʼô na: A Nti, ô ne mvam , jaméʼé 
ba bese ba ve nleme wobe na be jeñe Zambe Nti, Zambe bʼésaa bap, teke taté tune bebien! 
Nde Nti a nga wôʼô Ezékias a nyii bôt. 
Nalé ate bone bʼIsraél be nga too Yérusalém be nga bo abôʼô fembé é ne te mvusan tañe melu zamgbwa a mevaʼa abui. Môs ôse Belévit a betuni be nga kañe Nti a ngul ése ya bibômebômé biap asu duma dé. 
Ane Ezékias a nga sek e Belévit bese be nga bili mbamba ñwôʼane ya ésaé Nti. Tañe melu zangwa be nga di e ngab é ne be mvean; be nga ve fe bityiʼa ya nlatane ngbwa, be kañe Nti, Zambe bʼésaa bap.
Ekôane bôt ése é nga kui tyiñe ya beté melu mʼabôʼô mefe zamgbwa, a be nga bo abôk melu zamgbwa a mevaʼa mese, 
amu njô bôt Ezékias, njô bôte ya Yuda, a nga kandé biyem asu ésulan: beyôm benyak toyini, mintômba, bikela toyini zamgbwa, a bivet bi nga kandé asu ésulan: beyôm benyak toyini, mintômba a bikela toyini awôm. Abui betuni be nga tune bebien. 
Ane ékôane bôt ése ya Yuda, betuni a Belévit, e bôte bese be nga so Israél a mintabe mi nga so, be nga vak abui. 
Beta mevak me nga boban e Yérusalém. Ataté melu me Solômon e mone David, njô bôte ya Israél, jôm avale te é nji tame boban e Yérusalém. 
Nde betuni a Belévit be nga kôlô si a botan ékôane bôt. Metyiñe map me nga wôʼé a meyeʼelane map me nga ke a kui éto yʼétyi Nti é ne yôb été.
Eyoñe mam mete me nga man, bôte bese ya Israél be nga too be nga so e bitisone ya Yuda a buʼu mekône mʼazezambe a baʼé fe mekône mʼAkéra, a sôʼôlô bito bise ya bikôndôʼô yôbe si; nalé fe metaʼa metunaʼa ya Yuda ase a Bényamin, Efrayim a Manasé. Eyoñe te bone bʼIsraél bese be nga bulan e bitisone biap.
Ane Ezékias a nga telé betuni a Belévit ane minsamba miap mi né, môt ase avalʼane ésaé jé é né, betuni a Belévit asu mimvean ba diʼi ngumba, mimvean ya nlatane ngbwa, ésaé nkañan, asu mebôk a bia ya ékañaʼa, e mimbé ya minkane mi Nti. 
Njô bôt a nga ve ngab akume dap asu mimvean mia diʼibane ngumba, mi ya mametyé a mamengôʼé, a mi ya Sabat, meté me ngon a mebôk , aval é ne ntilan e metiñ me Nti. 
A nga jô ayoñ a e bôt be too Yérusalém na be ve e ngap ja yiane betuni a Belévit. 
Eyoñ nkobô wuna ô nga mialan, bone bʼIsraél be nga ve bembômô be fôn, mfefé woon, mbon, wôé a biôm bise bia yô afan abui abui; be nga soo fe ngab awômô ya biôme bise. 
Avale te fe bone bʼIsraél a Yuda be nga too e bitisone ya Yuda be nga ve ngab awômô ya beta mimbame biyem a bone mimbame biyem, a ngab awômô ya biôm bi nʼétyi mbie bi nga veban asu Nti e Zambe wop, a mbie be nga bo abui mevis. 
Be nga taté mbôane mevis e ngone lale, a man e ngone zamgbwale. 
Ane Ezékias ba be bivete bié be nga zu yene mevis a botane Nti a ayoñe bôte dé Israél. 
Nde Ezékias a nga sili betuni a Belévit minsili ajô mevise mese. 
Eyoñe te ntuni nnen Azariahu ya nda Sadok a nga yalane nye na: Nté ane be nga taté na ba zuu biôm ba kandé e Nda Nti, bi kusa di biôm mebum me kui bia minlem, mebukaʼa me ne fe vʼabui abui, amu Nti a maneya botan e bôte bé; abime da bebe yôp nde é ne ntaʼane mevise ma.
Ane Ezékias a nga ve abendé na be kôme bitune bi nda e Nda Nti; nde be nga kôme bie. 
Ane be nga soo biôme bi mbe nkandan, ngab awômô a biôme bi nʼétyi avale bi mbe. Mone lévit jôé na Kônaniahu nye a nga baʼale bie, ba monyañe wé Siméyi a too baʼa. 
Yehiél, Azaziahu, Nahat, Asaél, Yérimôt, Yôzabad, Eliél, Yismakiahu, Mahat a Benayahu, be mbe befombô ésaé, Kônaniahu a monyañe Simeyi be too be bivet, avalʼane abendé njô bôt Ezékias a Azariahu, évete ya nda Zambe é mbe. 
Mone Lévit jôé na Koré, e mone Yimna, mbaʼale mbé ya jôp da tôô, a nga baʼale mimvean mia veban ane nlem wo kômbô, mie be nga ve Zambe, asu ya kabe biôm ba kandé mfaʼa Nti a biôme bia dañ étyi. 
E bitisone betuni: Eden, Minyamin, Yasua, Semaéyahu, Amariahu a Sekaniahu be nga tele nye mefefe asu ya kabe bobenyañe biôme mvoʼé , benya bôtô a bongô, avalʼane minsamba miap mi né, 
Ataté ba be mbe nlañan be too mimbu mila a lôte valé, a kui ba bese be mbe be nyiʼine Nda Nti môs ôse asu ya bo ésaé, avalʼane biyoñ bi ésaé biap a minsamba miap bi né; 
be nga ve fe betuni be mbe nlañan, ane menda me bôte map me né, nalé fe Belévit, ataté mimbu mewôm mebaé, a lôte valé, avalʼane biyoñ bi ésaé biap bi ne ntelan a avalʼane minsamba miap mi né, 
be nga ve fe ékôane bôt ése é nga lañeban, a bendaé bap bese e binga bap, bobefame bap a bobebinga, amu be nga ve bebien ngumba asu ésaé ya vôm a nʼétyi.
Mfaʼa bone bʼAron, betuni mbe be nga too afan, mefôla ma bômane bitisone biap, tison ése é nga bili mingum mi bôt, be loʼone be a môé map, asu ya ve bôte bese mengap e betuni été; be nga ve fe Belévit be nga lañeban mengap.
E jam Ezékias a nga bo e Yuda ase été nde le; a nga bo ane mvaé, zôsôô a bebela bi né, e mise me Nti, e Zambe wé. 
Esaé ése a nga bo été asu nkañane ya Nda Zambe, metiñ a mebendé, a jeñe Zambe, a nga bo je a e nleme wé ôse, a mam me nga wulu nye mvoʼé .
Eyoñe mam mete a mbamba mimboon mite bi maneya, njô bôte ya Asiri, Senakérib, a nga zu Yuda a vule minkane ya wosane bitison ya Yuda bi bili alem na a nyoñe bie. 
Eyoñ Ezékias a nga yen ane Senakérib a zu, a bili ôvañe ya wosane Yérusalém, 
nde a nga bo ésok ba be bivete bié a mimbene mié ya mewosan, ane be ne dibe menjeñe mendim me ne e Yérusalém atan.
Ane be nga volô nye a nsamba bôt ô nga sulan; nde be nga dibe menjeñ mendim mese a ôtôñ ô mbe ô lôtôk e temeteme si éte. Be nga sili na: Amu jé bejô bôte ya Asiri ba ye koon abui mendim éyoñ ba ye suan? 
Ajô te Ezékias a nga yemete éjôé jé; a nga beta lôñ akaʼa ése e nga too ntyaman, a bete de a kui azomezome menda bemombô ba tabe; a nga lôñ ataʼa afe atan; a nga beta kôme Milô e tisone David été ngu; a nga bo bôte na be lui nye abui mekoñ a biben. 
A nga telé bivete bezimbi e be bôt, a kôane be e fefele jé, vôme mbé yʼakak ô né. Nde a nga ve be ngule nyô a jôʼô be na: 
Yemane ngu a bo ayok! Te koone woñ nge fôʼôban ôsu njô bôte ya Asiri a ôsu ézuʼu bôt é ne nsamba wé, amu bi bili ngu mfaʼa wongan a dañe mfaʼa wop; 
e ngame jé é bili ve nsamba mewosane môta binam, ve bia, bi bili Nti, e Zambe wongan, Nyô a ye volô wosan asu dangan. Ane mejô me Ezékias njô bôte ya Yuda, me nga ve bôte ngule nyô.
Eyoñe mam mete me maneya, nde Senakérib, njô bôte ya Asiri, a nga lôme bebo bisaé bé Yérusalém (valé a too tisone Lakis a nsamba mewosane wé ôse); a nga lôme be e be Ezékias, njô bôte ya Yuda a e be ba bese ya Yuda be mbe Yérusalém, asu ya kate be na: 
Avale di nde Senakérib, njô bôte ya Asiri a jô na: Tine ya ndi jenan é ne jé ane mia kañese tabe Yérusalém mbômaʼan a bita? 
Ye Ezékias a nji duʼu mia a kômbô na mi wu zaé a évé éyoñ a jô na: Nti, e Zambe wongan, a ye kôté bia e mo me njô bôte ya Asiri? 
Ye sa Ezékias nye a nga tyame bito ya bikôndôʼô yôp a metaʼa metunaʼa me Nti, a ye sa nye a nga jô Yuda a Yérusalém na: Mia ye kute meboñe si vʼataʼa metunaʼa da ôsu, a mia ye diʼi beôlobinda été yôp? 
Ye mi ne mesi mevok, mamien a bʼésaa bam? Ye bezambe meyoñe ya mesi mete be nga bi foʼo nguleya kôté mesi map e mo mam? 
Mbé, e bezambe bese ya meyoñe mete, mme bʼésaa bam be nga jiane ne meñ, a nga bo ngule ya kôté bôte bé e mo mam, ane e Zambe wônan a ne ngule ya kôté mia e mo mam? 
Ajô te te bunane meduʼan mʼEzékias avale te! Te bunane nye, amu teke Zambe ya ayoñ éziñ, nge éjôé éziñ, a ne ngule ya kôté ayoñe bôte dé e mo mam a e mo bʼésaa bam, avale te fe bezambe benan be se nguleya kôté mia e mo mam!
Ane bebo bisaé be Senakérib be nga ke ôsu a kobô Zambe, Nyô a ne Nti ésas a Ezékias mbo ésaé wé, 
wôna Senakérib a nga tili bekalate ya soñe Nti, Zambe Israél, a kobô nye nkpwala a jôʼô na: Avale bezambe meyoñe ya si nyô be nga bo te kôté meyoñe map e mo mam, avale te fe Ezékias a ye bo te kôté bôte bé e mo mam. 
Bebo bisaé be Senakérib be nga yôtane tyiñe yôp, e nkobô Beyude, e be bôte ya Yérusalém be nga too akaʼa yôp, asu ya sise be na be ko woñ, ndemben ba ye nyoñe tison. 
Be nga kobô ajô Zambe ya Yérusalém ane nyô a kobô ajô bezambe meyoñe ya si nyô, mbe be ne mboon a mo me bôt.
Ane njô bôt Ezékias a nkulu mejô Ezayi, e mon Amots, be nga yeʼelan asu jame te a yône yôp be Zambe. 
Nde Nti a nga lôme éngele, nye ve mane wôé biwôlô bewosan bise, bivete bezimbi a e bôt be bili beta bito e minkan mi njô bôte ya Asiri. Nde a nga jibi bulan e si jé asu njalan a ôson, a éyoñ a nga nyiin e nda Zambe wé, bone bé bebien be nga wôé nye a nkpwaté mekôn. 
Avale di nde Nti a nga nyii Ezékias a bôt be too Yérusalém e mo me Senakérib njô bôte ya Asiri a e mo besiñe bé bese, ane a nga ve be mvoʼé mimfaʼa mise. 
Bôt abui be nga zuu mimvean e Yérusalém asu Nti, a memvaka asu Ezékias njô bôte ya Yuda, nye meyoñ mese me nga dañe nyeʼe ataté éyoñe mam mete me nga boban.
Melu mete, Ezékias a nga too bebé ya wu; nde a nga yeʼelane Nti a Nti a nga yalane nye a ve nye ndi nleme ya na a ye yet, 
Ezékias a nji bo avale da yian a mvaé a nga nyoñe be Zambe, a amu mebune ya nleme wé, a nga dutu ayaa be émien, e be Yuda a Yérusalém. 
Vʼakôsa bo mebune ya nleme wé, Ezékias a nga sili émiene si nalé fe e bôt be nga too Yérusalém, ajô te ayaa Nti é nji ke zu be be nté ôse a nga vee. 
Ezékias a nga bi étua abui akum a duma; a nga kôme mevôme ya naane argent, or, mekoʼo me nʼédima, bityitaʼa, biben a biôme bi ne tañ anen mevale mese. 
Nalé fe mevôme ya nane blé, woon a mbon; mevôme mevale biyem mese ma di, a mebemba asu mimbame biyem. 
A nga lôñ émiene bitison a a nga bili mintômba, bikela a benyak abui abui, amu Zambe a nga ve nye étua abui akum. 
Ezékias a nga dibe vôme mendime ya Gihôn akôé ma kui a véé me e nkôle si mfaʼa jôbe da tôô e tisone David. Mam mese Ezékias a nga bo me nga wulu mvoʼé .
Eyoñe biwôlô bi bôte ya Babilôn bi nga zu jome nye asu ya yem étua jam é nga boban e si, éyoñe te Zambe a nga liʼi nye a futi nye meveʼele asu ya yem e mam mese a nga bili nleme wé été.
Mimboone mivoʼo Ezékias a nga bo, mi ya mbunane wé, mi ne ntilan e ñyenane nkulu mejô Ezayi e mone Amots, a kalate bejô bôte ya Yuda a Israél. 
Ane Ezékias ba bʼésaa be nga bômbô vôme wua; be nga jame nye bebé e zene ja bete mesoñ me bone be David; éyoñ a nga wu Yuda ase a e bôt be too Yérusalém be nga wumulu nye. E mone wé Manasé a nga jôô éjiane jé.
Manasé a nga bili mimbu awôm a mibaé éyoñ a nga tebe njô bôt, a nga jôô mimbu mewôm metan a mitan e Yérusalém. 
A nga bo mam me ne abé e mise me Nti. A nga vu bʼangôndô be mam meyoñe Nti a nga wôlé biôm ôsu bone bʼIsraél be nga bo. 
A nga beta lôñe bito ya bikôndôʼô yôp, mbie ésaa wé Ezékias a nga tyam, a nga lôñe Bebaal metaʼa metunaʼa, a nga telé mekône mʼazezambe a nga kute meboñe si ôsu ya nsamba ateté ya yôp a kañe wô.
A nga lôñe metaʼa metunaʼa e Nda Nti a nga jô na: Jôé dam da ye tabe Yérusalém nnôm éto. 
A nga lôñ ateté ése ya yôp metaʼa metunaʼa e minseñe ya Nda Nti. 
Emien a nga diʼi bone bé nduan e mbiʼili Bén-Inom, a nga bo majik a ngbwee; a nga telé bebiʼi bekôn a mimvimviʼi; a nga soñe Nti nté ôse a nga ke ôsu a bo mam me nʼabé e mise mé. 
A nga telé ngunemelan é ne nkpwelan a nga bo e Nda Zambe; e too ke na Zambe a nga jô David a mone wé Solômon na: E Nda nyôna a e Yérusalém me nga tobe e meyoñ mese yʼIsraél été na ma ye futi jôé dam nnôm éto. 
Ajô te ma ye bo te beta kee Israél ôyab a si me nga ve bʼésaa, nge ba bômbô évévé ya bo mam mese me nga liti be e be Môse: metiñe mese, memvinda a minjôan. 
Manasé a nga yale Yuda a bôte be too Yérusalém fé a kui na be nga bo abé a dañe meyoñe Nti a nga jian ôsu ya bone bʼIsraél. 
Ane Nti a nga kobô Manasé a ayoñe dé, ve be nji ke tabe ntyee. 
Ajô te Nti a nga zuu bivete ya nsamba mewosane njô bôte ya Asiri na bi wosane be; be nga bi Manasé a menen mʼakop, be kaʼa nye a ngôkobe mvot é ne mimbaʼa mibaé a kee nye Babilôn. 
A too ôlune wé été, nde a nga jeʼe Nti, e Zambe wé, amu a nga sili émiene si beta nsilan ôsu Zambe bʼésaa bé, 
a a nga yeʼelane nye. Nde a nga kañese, ve wôʼô meyeʼelane mé a bo nye na a beta zu e Yérusalém a kee éjôé ôsu. Eyoñe te Manasé a nga yeme na Nti Nye a ne Zambe.
Eyoñe mam mete me maneya a nga lôñ akak atane ya tisone David, e Gihôn mfaʼa jôp da tôô, e mbiʼili, a kui anyiine mbé bekos; akaʼa te e mbe e bômaʼan Ofel, a a nga bete de ôyabe yôb abui; a nga futi bivete bezimbi e bitisone bise ya Yuda bi bili alem.
A nga vaa bezambe bikuu a éveʼela jé e Nda Nti, nalé fe metaʼa metunaʼa mese a nga lôñ e nkôle ya Nda Nti a e Yérusalém; a nga wua me e tison atan. 
A nga lôñ ataʼa metunaʼa Nti, a nga tyiʼi mimveane ya nlatane ngbwa a mvean akéva été yôp, a a nga jô Yuda na a bo Nti, Zambe ya Israél ésaé. 
Ve bôt be nga ke ôsu a beta tyiʼi biôm e bito bikôndôʼô yôp, ve be tyiʼi bie foʼo vʼasu Nti e Zambe wop.
Mimboon mivoʼo Manasé, meyeʼelan a nga yeʼelane Zambe wé, mejô beyene mam be nga kobô nye a jôé Nti, Zambe Israél, me ne ntilan, e mimboone bejô bôte ya Israél. 
Meyeʼelane mé a avale Zambe a nga yalane nye, abé dé a melo mé, mevôm a nga lôñe bito bikôndôʼô yôp a telé mekôn mʼAkéra a biveʼela bi ngunemelan , te na a sili émiene si, mam mete me ne ntilan e kalate Hôzayi. 
Manasé a nga bômbô vôme wua ba bʼésaa, be nga jame nye e nda jé. E mone wé Amon a nga jôô éjiane jé.
Amon a nga bili mimbu mewôm mebaé a mibaé, éyoñ a nga tebe njô bôt; a nga jôô mimbu mibaé e Yérusalém. 
A nga bo mam me nʼabé e mise me Nti, aval ésaa wé Manasé a nga bo; a nga tyiʼi bengunemelane bese ésaa wé a nga bo biôm a kañese be. 
A nji suu émiene si ôsu Nti avale Manasé ésaa wé a nga bo, ve nye, Amon, a nga bo mame ya dañe ve émiene mekua. 
Bebo bisaé bé be nga bôndé feʼe ya bo nye abé a wôé nye e nda jé. 
Ve bôte ya si Yuda be nga wôé ba bese be nga bôndé feʼe ya bo njô bôt Amon abé , a be nga telé mone wé Yôzias éjiane jé.
Yôzias a nga bili mimbu muam éyoñ a nga tebe njô bôt a a nga jôô mimbu mewôm mela a wua e Yérusalém. 
A nga bo mam me ne mvaé e mise me Nti a wulu e mezene me David ésaa wé. Teke liʼi me mbo nnôm nge mbo ngal.
E mimbu muame ya njôane wé, valé a ngenan ésoé, a nga taté na a jeñ e Zambe David ésaa wé; e mbu awôm a baa ñwô a nga taté na a fubu Yuda a Yérusalém ajô bito ya bikôndôʼô yôp, mekône mʼakéra, biveʼela bezambe a bengunemelan be ne mboon a nyeman étyé. 
Be nga sôʼôlô metaʼa metunaʼa Bebaal si émien a too, a nga baʼé fe biôme ba diʼi beôlobinda bi mbe été yôp; a nga buʼu mekône mʼakéra, bengunemelan be ne nkpwelan a ba be ne mboon a nyeman étyé, a nga diʼi be be bo vʼasub asup, a kut asube te e mesoñe ba be nga tyiʼi be biôm; 
A nga diʼi bivese betuni e metaʼa metunaʼa mabe yôp. Avale te nde a nga fubu Yuda a Yérusalém. 
E bitisone bi Manasé, Efrayim, Siméon a kui Néftali, e biliʼi biab été, mbômaʼan, a nga sôʼôlô metaʼa metunaʼa si, 
a nga sañ mekôn mʼakéra a bengunemelan be ne nkpwelan bifuse bifus a bo bie asup; a nga baʼé bengunemelane ya kañe jôp e si ése ya Israél. Mvus éte nje a nga bulan e Yérusalém.
Mbu awôm a muame ya njôane wé, a nga lôme Safan, mone Atsaliahu, Maséyahu évete tison a Yôa mone Yôakaz, mbaʼale mintilan na be kôme Nda Nti e Zambe wé, asu ya fubu si ya Yuda a Nda Zambe. 
Nde be nga ke be njôô betuni Ilkiya, a be nga soo e moné bôt be nga ve Nda Zambe, nye Belévit be ne bebaʼale mimbé be nga nyoñ ataté Manasé, Efrayim, a Israél mboʼo ase, a Yuda ase a Bényamin; éyoñe te be nga bulan e Yérusalém. 
Be nga kalane nye e mo me ba be nga bili mbeʼe ya bo ésaé e Nda Nti. Balé ki be nga kalane nye e be bôte bebien be nga bo ésaé, be saék e nda Nti mfaʼa ya yemete a kôme Nda; 
balé bete ki be nga ve nye bebo biôm, belôñe menda, asu ya kuse mbaane mekok a bilé bi ne asu ya late nda , a asu ya bo mendile menda bejô bôte ya Yuda be nga tyam. 
Bôte bete be nga bo ésaé mvoʼé . Be mbe éjôé Yahat ba Abdias si, Belévit ya bone be Merari, nalé fe éjôé Zakari a Mesulam si, Belévit ya bone be Kehat, mbe be nga bili ésaé ya fombô avalʼésaé ja wulu. 
Belévit bete bese be mbe mintyetyeñe bebôme mezik. Be nga bili ésaé mimbeʼe be nga fombô fe ba bese ba bo ésaé, akôlô ésaé ji a kui ji évok; Belévit befe be mbe beyeme bekalate, bivet a bebaʼale mimbé.
Eyoñ be nga kuli e moné bôt be nga ve Nda Nti atan, ntuni Ilkiya a nga some kalate metiñe Nti a nga ve Môze. 
Nde Ilkiya a nga jô Safan, ñyeme bekalate na: Me someya kalate metiñ e Nda Nti. Ane Ilkiya a nga ve Safan kalate. 
Safan ki a nga zuu kalate e be njô bôt a kate fe nye mame ya ésaé a jôʼô na: Bebo bisaé bôé be maneya bo jam ése be nga bendé be; 
be maneya ve moné a mbe e Nda Nti a kalane nye e mo betebʼôsu a e bôt ba bo ésaé. 
Safan, ñyeme bekalate a nga kate fe njô bôte na: ntuni Ilkiya a te ve ma kalate éziñ. Nde a nga lañe nye njô bôt a too. 
Eyoñe njô bôt a nga wôʼô mejô ya metiñ, a nga nyabe mengômesane mé.
Ane njô bôt a nga bendé Ilkiya, Ahikam, mone Safan, Abdon, mone Miké, Safan ñyeme bekalate a Asaya mbo ésaé njô bôte na: 
Kela yemelane nkômbane Nti asu dam a asu mebukaʼa me Israél a Yuda ajô mejô ya kalate a te some nyô, amu ayaa Nti é maneya sôébane be bia di e ne anen, amu bʼésaa bangan be nji ke baʼale nkobô Nti a bo aval ése é ne ntilan e kalate nyô.
Ane Ilkiya a ba njô bôt a nga liti, be nga ke be nkulu mejô minga, Ulda, nga Kalum, mone Tôkehat, mone Asra, mbaʼale mengômesan. A nga too Yérusalém, e mfefé tison. Be nga kobô nye avale e mbe njôan. 
A nga jô be na: Avale di nde Nti, Zambe Israél a jô na: Katane môt a te lôme mia be ma na: 
avale di nde Nti a jô na: Ma ye zuu bidim e vôme nyô a e be bôt be too été avalʼane biyoʼé bise bi ne ntilan e kalate ba te lañe njô bôte ya Yuda bi né. 
Amu be liʼiya ma a diʼi bezambe befe beôlobinda; asu ya bo me na me wôʼôlun a mimboone mise ya mo map, nde ayaa dam é sôébaneya e vôme nyô, a da ye bo teke dim. 
Ve mia ye jô njô bôte ya Yuda a te lôme mia mi yemelane nkômbane Nti na: Avale di nde Nti, Zambe Israél a jô ajô ya mejô wo te wôʼô na: 
Amu mejô mete ma te bi wo nlem , amu wo te suu womiene si asu Zambe éyoñ wo te wôʼô mejô mé ma wosane vôme nyô a bôt be too été, amu wo te suu womiene si asu dam, amu wo te nyabe mengômesane môé a yôn asu dam, me fe me wôʼôya, nalé Nti a jô. 
Ma ye nyoñe wo e vôme bʼésoo be né, wo ye nyoñebane mvoʼé e soñe jia ya mesoñe môé, a mise môé ma ye bo te yene bidime bise ma ye zuu bie vôme nyô a bôt be too été. Nde be nga ke kate njô bôt éyalane te.
Ane njô bôt a nga lôme tyiñe na be sulane bemvendé bese ya Yuda e Yérusalém. 
Wôna njô bôt a nga bete nda Nti, a bôte bese ya Yuda a e bôt be too Yérusalém, betuni, Belévit a bôte bese, ataté bôbenen a kui ba be ne tyôtyoé. A nga lañe mejô mese ya kalate élat be nga some Nda Nti e melo map. 
Njô bôt a nga tele vôme wé asu Nti, nde a nga bo élate te é too na: A tôñe Nti a baʼale mebendé mé, memvinda mé a minjôane mié a nleme wé ôse a ényiñe jé ése, a bo avalʼane mejô yʼélat me ne ntilane kalate ate me né. 
A nga bo na e bôte bese be nga too Yérusalém a e Bényamin be nyiin élate te; a e bôt be too Yérusalém be nga bo avalʼane élate Zambe, e Zambe bʼésaa bap é né. 
Yôzias a nga vaa bʼangôndô be biôm be nga so mesi mese be too asu bone bʼIsraél. A nga tindi e bôte bese be nga too Israél toʼo ba kañese nge bene na be bo Nti, e Zambe wobe bisaé. Nté ôse a nga vee, be nji ke ke Nti, e Zambe bʼésaa bab ôyap.
Yôzias a nga bo abôʼô Pak e Yérusalém asu duma Nti, a be nga tyiʼi éyeme Pak e ngon ôsu é too melu awôm a menyin. 
A nga telé betuni e bisaé biap a yemete be ngu mfaʼa ésaé ya nda Nti. 
A nga jô Belévit be nga bo ésaé ya yeʼele Israél ase a e mbe be nga vebane be Nti na: Bôʼan éwolo é nʼétyi e nda Solômon mone David, njô bôte ya Israél a nga lôñ; mi nji yiane beta beʼe je bituu. Eyoñe ji, boʼone Nti, e Zambe wônan bisaé, a ayoñ Israél dé. 
Boʼone ngômesane ane menda me bôte menan me né, ane minsamba mienan mi né, aval ane kalate David, njô bôte Israél a né, avalʼane nkômane mame mone wé Solômon ô né. 
Tebaʼan e vôm a nʼétyi ane mevale menda me bôte bobenyoñ, bone yʼayoñ me né, a avalʼane menda me bôte Belévit me ne nkabane minsamba. 
Tyiʼan éyeme Pak, tunane miabebien a kômesane Pak asu bobenyoñ éyoñe mia bo avale nkobô Nti a nga kobô Môze ô né.
Yôzias a nga nyoñ e mimbame mié été, bone mintômba a bikela toyini mewôm mela, a ve be ane biyeme ya Pak, asu bôte bese be nga too valé, nalé fe benyaʼa toyini élaa. 
Bivete bié fe bi nga bo nalé te ntindan asu bôt, betuni a Belévit. Ilkiya, Zakari a Yehiel, betebʼôsu ya Nda Zambe, be nga ve betuni bityiʼa asu Pak: bone biyem toyini ébaé a mintete misaman a biyem bi nʼanen (benyak) mintete mila. 
Konaniahu, Semaéyahu a Netanéel, bobenyañe bé: Akabiahu, Yeiel a Yôzabad, bivete Belévit, be nga nyoñ, asu Belévit, bone bityiʼa asu Pak toyini étan a beta biyem mintete mitan.
Esaé é nga kômban, a betuni be nga tebe tetele ba be Belévit, avalʼane minsamba miap mi mbe a avalʼane abendé njô bôt e mbe. 
Be nga tyiʼi Pak; betuni be nga miam metyi be nga nyoñ e mo Belévit, a Belévit be nga soé bityiʼa bikôp. 
Nde be vaa mimvean mia diʼibane ngumba a ve mie menda me bôte ya ayoñ na be liti mie Nti, avalʼane é ne ntilan e kalate Môze; avale te fe e nga boban mfaʼa beta biyem. 
Be nga bo na be yame Pak e nduan, avale nyeʼelan ô né, a be nga bo na be yame biôm bi nʼétyi e be mbômeyô été, e be minkeññ a e befandé été; a be nga kabe bie mbile mbi e be bôte bese ya ayoñ. 
Wôna be nga yame ngabe jap a nyô betuni, amu betuni; bone bʼAron, be nga bo ésaé ya ve mimvean mia diʼibane ngumba, a mevoñ a kui e zañ alu; ajô te Belévit be nga yame ngabe jap a nyô betuni bone bʼAron.
Beyia bia, bone bʼAsaf be nga too vôme wop, ane abendé David e mbe, nalé fe di Asaf, Héman a di Yedutun, ñyene mame njô bôt a bebaʼale mimbé, be mbe be tele e mbé ôse; be nji fe bi afôla ya beta liʼi ésaé jap, amu e bobenyañ bap, Belévit, be nga yame bidi bi mbe ngabe jap.
Avale te nde ésaé ése Nti é nga kômbane môs ôte asu ya jeme Pak a ve mimvean mia diʼibane ngumba ataʼa metunaʼa Nti yôp, ane abendé njô bôte Yôzias e mbe.
E bone bʼIsraél be nga too valé be nga jeme Pak éyoñe te a abôʼô belet é nji bi mvusu tañe melu zamgbwa. 
Avale Paʼa te é nji tame jemban e Israél ataté melu me nkulu mejô Samuel. Teke wua ya bejô bôte ya Israél a nga jeme Pak é funaʼane nyô Yôzias, betuni a Belévit a Yuda ase a ba bese ya Israél be nga too valé, a bôte be too Yérusalém. 
Pak éte é nga jemban e ngon awôm a muame ya njôane Yôzias.
Eyoñe mam mete mese me nga man, éyoñe Yôzias a maneya beta kôme Nda Nti, Nékô, njô bôte yʼEjipte, a nga bet asu ya ke wosan e Karkémis, ôsôé Efrat. Ane Yôzias a nga ke tôbane nye. 
Nde Nékô a nga lôme nye bekate mbañete be kate nye na: Bia wo bi ne za ajôô, a njô bôte ya Yuda? Me nji zu dene na me wosane wo; ve ma zu wosane nda bôte bia je bi bili bita. Zambe a te jô me na me bo avô. Te tebe Zambe ngame yat, nye a ne ngame jam, a za tyame wo. 
Ve Yôzias a nji ke saʼale nye, nde a nga tyendé mengômesan asu ya wosane nye, teke vôʼôlô mejô me Nékô, mme me nga so anyu Zambe. Nde a nga zu wosan e mbiʼili Megidô. 
Ane bewua bilaé be nga wua bibaé bi élaé e nyôle Yôzias, nde njô bôt a nga jô bebo bisaé bé na: Bekaʼane ma, amu me bili abé abui. 
Ane bebo bisaé bé be nga beʼe nye a vaa nye e vagoñe wé, be futi nye e vagoñe baa wé a kee nye e Yérusalém. Yuda ase a Yérusalém be nga jaé meyeb me Yôzias. 
Yérémi a nga té ngume jia asu Yôzias; beyia bia bese, befam a binga, be nga kobô ajô Yôzias e bia bi ñyône biab été a kui môse wu, a be nga bo de mvinda Israél. Bia bite bi ne ntilan e kalate miñyôn été.
Mimboon mi Yôzias mivok a zôsôa mboone mame wé, ane mam me ne ntilane e metiñ me Môze me né, 
Mimboone mié ya atataʼa a mi mia suʼulan, mi ne ntilan e kalate bejô bôte ya Israél a Yuda.
Ane bôte ya Yuda be nga nyoñe Yôakaz, e mone Yôzias a telé nye njô bôt éjian ésaa e Yérusalém. 
Yôakaz a nga bili mimbu mewôm mebaé a mila éyoñ a nga tebe njô bôt a a nga jôô ngon éla e Yérusalém.
Njô bôte yʼEjipte a nga vaa nye éto e Yérusalém, émien a nga lume si ya Yuda aleman tañe betalañ be argent ntet a talañ or wua. 
Ane njô bôte ya Ejipte a nga telé Eliakim a mbe monyañe Yôakaz, nde a nga tyendé nye jôé a yôlé nye na Yéhôyakim. Ane Nékô a nga nyoñe monyañe wé Yôakaz a kee nye Ejipte.
Yehôyakin a nga bili mimbu mewôm mebaé a mitan éyoñ a nga tebe njô bôt, a a nga jôô mimbu awôm a wua e Yérusalém. A nga bo mam me nʼabé e mise me Nti, e Zambe wé. 
Nébukatnétzar, njô bôte ya Babilôn a nga bet a wosane nye, a kaʼa nye a bibôñeté bi mvot, asu ya kee nye e Babilôn. 
Nébukatnétzar a nga kee biôme ya Nda Nti e Babilôn a futi bie e nda njô bôte jé e Babilôn.
Mimboon mi Yehôyakin mivok, bʼangôndô be mam a nga bo, a mam me mbe be nye, mam mete me ne ntilan e kalate bejô bôte ya Israél a Yuda. Mone wé Yehôyakin a nga jôô éjiane jé.
Yehôyakin a nga bili mimbu muam éyoñ a nga tebe njô bôt; a nga jôô ngon éla a melu awôm e Yérusalém. A nga bo mam me nʼabé e mise me Nti.
Eyoñe mfefé mbu ô ntoo bebé, njô bôte Nébukatnétzar a nga zuu nye e Babilôn a bidima bi biôme ya Nda Nti. Nde a nga telé Sedékias monyañe Yehôyakin njô bôt e Yuda a Yérusalém.
Sedékias a nga bili mimbu mewôm mebaé a wua éyoñ a nga tebe njô bôt, a nga jôô mimbu awôm a wua e Yérusalém. 
A nga bo mam me nʼabé e mise me Nti, Zambe wé; a nji ke sili émiene si asu nkulu mejô Yérémi nyô a nga kobô a jôé Nti.
A nga bene fe bene njôane Nébukatnétzar njô bôt, nyô a nga bo nye na a kane ngana a jôé Nti; a nga bo ntip a bo fe nleme wé ayet éyoñ a nga yiane bulane be Nti, Zambe Israél. 
Bivete bise ya betuni a bôt be nga bo mbia be mame melo, be tôñe bʼangôndô mimboone ya meyoñ; be nga ndaman étyi ya Nda Nti, nje Emien a nga telé étyi e Yérusalém.
Nti, e Zambe bʼésaa bap, a nga taté bene be anyu minlômane mié, amu a nga kômbô nyii bôte bé a Nda jé Emien. 
Ve be nga woé minlôman mi Zambe, be nga biasé mejô mé a kobô bekulu mejô bé ébiasé, akekui na ayaa Zambe e bet ayoñe dé nyô a te ke biañ ya jeʼé de.
Eyoñe te Nti a nga bete njô bôte Bekaldééñ a wosane be, a a nga wôé bisoé bendômane biap e nda Zambe a nkpwaté mekôn; a nji nyii toʼo ésoé ndôman, toʼo ésoé ngone minga, toʼo nnôm, toʼo fam é mbili nyube nlô. A nga kee biôm bise e mo mé. 
Nébukatnétzar a nga kee biôm bise ya Nda Zambe e Babilôn, benya bôtô a bongô, akume ya nda Nti a akume njô bôt a di bivete bié. 
Be nga diʼi Nda Zambe, be nga sôʼôlô akaʼa ya Yérusalém si; be nga diʼi menda me njô bôt mese yʼété e nduan a tyame bidima bi biôm bise. 
Nébukatnétzar a nga kee ba bese be nga fam nkpwaté mekôn e Babilôn; be nga bo bebo bisaé bé émien a ba be bone bé akekui éyoñ éjôé ya Perse é nga tebe, 
nalé ate nkobô Nti a nga kobô anyu nkulu mejô Yérémi wo ye tôéban na: Si ya Yuda ja ye bo bilik tañe mimbu mewôme zamgbwa, akekui éyoñ awoʼon dé é maneya, mfaʼa ya duan biyoñ ya awoʼon be nji ke semé.
Mbu ôsu Sirus, njô bôte ya Perse a nga jôô, nalé nkobô Nti a nga kobô anyu be Yérémi wo ye tôéban, Nti a nga vele nsisime Sirus, njô bôte ya Perse ôyo, nye ve mialan e foé nyô e si jé ése, tyiñe yôp a tili fe na: 
Avale di nde Sirus, njô bôte ya Perse a jô na: Nti, Zambe ya yôp, a veya ma bijôé bise ya si, a a veya ma ésaé ya lôñe nye nda e Yérusalém Yuda. Za ya be mia a ne môte ya ayoñe dé ete? Nti, e Zambe wé, a tabeʼe be nye a a ntoo ve bet a ke Yérusalém.
Mbu ôsu Sirus njô bôte ya Perse a nga taté jôô, nalé ate ajô Nti a nga jô a anyu Yérémi nkulu mejô da ye tôéban, Nti a nga fôʼô Sirus njô bôte ya Perse nleme ya lôme tyiñ a tili fe kalate éjôé jé ése été na: 
Avale di nde Sirus njô bôte ya Perse a jô na: Nti, Zambe a ne yôp, a veya ma bijôé bise ya si a a veya ma ésaé ya lôñe nye nda e Yérusalém a ne e Yuda. 
Za ya be mia a ne môte ya e bôte béé? Zambe wé a tabeʼe e be nye a môt ate a ntoo ve bet e Yérusalém a ne e Yuda a lôñe ndaa Nti e Zambe Israél, e Zambe a ne e Yérusalém. 
E vôm ase ba bese be ne mebukaʼa ya bôte bé be too, bôte ya valé ba ye ve be argent, or, akum, mimbam biyem a mimvean ane nlem wo nyeʼe asu nda Zambe é ne e Yérusalém.
Nde menda me bôte ya Yuda a Bényamin, betuni a bone be Lévi, ba bese Zambe a nga fôʼô minlem, be nga kôlô si na be ke lôñe nda Nti nje é ne Yérusalém. 
Ba bese be nga bômane be be nga ve be mimvolan biôme mevale meva, argent a or, akum a mimbam biyem, biôm bi ne édima, te lañe biôm bise bi nga veban ane nlem wo nyeʼe.  
Njô bôt Sirus a nga bulane fe biôm bise ya nda Nti mbie Nébukatnétzar a nga nyoñ e Yérusalém, a futi bie e ndaa zambe wé. 
Sirus njô bôte ya Perse a nga bo na Mitredat, mbaʼale nkop, a kuli bie atan a kalane bie Sésbatsar, évete ya Yuda. 
Tañe ya biôm bite é mbe avale di: befandé be or mewôm mela, befandé be argent toyini awôm, atyeñ mewôm mela, 
bilaé bi argent mewôm mela, fia bilaé bi argent mintet minyin a awôme da, biôm bife toyini jia. 
Biôm bise bi mbe mboon a or a argent bi mbe toyini étan a mintet minyin. Sésbatsar a nga bo na biôm bite bi ke nsamba bôt be nga too minkôm be nga kôlô Babilôn a ke e Yérusalém.
Môé me bôte ya Palestine (bone bʼIsraél) mbe Nébukatnétzar njô bôte ya Babilôn a nga kee be minkôm e Babilôn a mbe be nga kôlô minkôm a bulan e Yérusalém a e Yuda, mme ma, môt ase e tisone jé. 
Be nga bulan ba be Zôrôbabél, Yasua, Néhémie, Séraya, Rilaya, Mardôsé, Bilkan, Mispar, Bignayi Reyum a Baana. Befam bese ya Israél be mbe ana:
Bone be Paréôk: toyini ébaé, ntete wua, mewôm zamgbwa a bebaé.
Bone be Sefatia: mintete milaa, mewôme zamgbwa a bebaé.
Bone bʼAra: mintete zamgbwa, mewôm zamgbwa a betan.
Bone be Payat-Môab, bone be Yasua a Yôab: toyini ébaé, mintete muam, awôme da a bebaé.
Bone bʼElam: toyini jia, mintete mibaé, mewôm metan a benyin.
Bone be Zatu: mintet ébu, mewôm menyin a betan.
Bone be Zakayi: mintete zamgbwa a mewôm mesaman.
Bone be Bani: mintete misaman, mewôm menyin a bebaé.
Bone be Bebayi: mintete misaman, mewôm mebaé a belaa.
Bone bʼAzgad: toyini jia, mintete mibaé, mewôm mebaé a bebaé.
Bone bʼAdonikam: mintete misaman, mewôm mesaman a besaman.
Bone be Bignayi: toyini ébaé, mewôm metan a besaman.
Bone bʼAdin: mintete minyin, mewôm metan a benyin.
Bone bʼAter (nda bôte Ezékias): mewôm ébu a muam.
Bone be Bétsayi: mintet mila, mewôm mebaé a belaa.
Bone be Yôra: ntet awôme da a bebaé.
Bone bʼAsum: mintet mibaé, mewôm mebaé a belaa.
Bone be Gibar: mewôm ébu a betan.
Bebialébialé ya Bétléhém: ntete wua, mewôm mebaé a belaa.
Bôte ya Nétôfa: mewôm metan a besaman.
Bôte ya Anatôt: ntete wua, mewôm mebaé a muam.
Bebialébialé ya Azmavét: mewôm menyin a bebaé.
Bebialébialé ya Kiryat-Arim, ba ya Kefira a ba ya Birôt: mintete zamgbwa, mewôm menyin a belaa.
Bebialébialé ya Rama a Géba: mintet misaman, mewôm mebaé a wua.
Bôte ya Mikmas: ntete wua, mewôm mebaé a bebaé.
Bôte ya Bétél a Ayi: mintete mibaé, mewôm mebaé a belaa.
Bebialébialé ya Nébô: mewôm metan a bebaé.
Bone be Magbis: ntete wua, mewôm metan a besaman.
Bone bʼElam Ayer Toyini jia, mintet mibaé mewôm metan a benyin.
Bone bʼArim: mintet mila a mewôm mebaé.
Bebialébialé ya Lôd, ba ya Adid a ba ya Onô: mintet zamgbwa, mewôm mebaé a betan.
Bebialébialé ya Yérikô: mintet mila, mewôm menyin a betan.
Ba ya Senaa: toyini élaa, mintet misaman a mewôm mela.
Betuni: bone be Yédaéya, nda Yasua: mintet ébu mewôm zamgbwa a belaa.
Bone bʼImer: toyini jia, mewôm metan a bebaé.
Bone be Pasur: toyini jia, mintete mibaé, mewôm menyin a zamgbwa.
Bone bʼArim: toyini jia, awôme da a zamgbwa.
Bone be Lévi: bone be Yasua baa Kadmiél ya bone bʼOdavia: mewôm zamgbwa a benyin.
Beyia bia: bone bʼAsaf: ntete wua, mewôm mebaé a muam.
Bebaʼale mimbé: bone be Salum, bone bʼAter, bone be Talmon, bone bʼAkub, bone bʼAtita, bone be Kôbayi, bese: ntete wua, mewôm mela a ébu.
Benétinieñ: bone be Tiya, bon bʼAsufer, bone be Tabaôt.
Bone be Kérôs, bone be Siaya, bone be Padôn.
Bone be Lebana, bone bʼAgaba, bone bʼAkub.
Bone bʼAgab, bone be Sanlayi, bone bʼAnan.
Bone be Gidél, bone be Gayar, bone be Réaya.
Bone be Rétsin, bone be Nékôda, bone be Gazim.
Bone bʼUza, bone be Paséa, bone be Bésayi.
Bone bʼAsna, bone be Méunim, bone be Néfusim.
Bone be Bakbuk, bone bʼAkufa, bone bʼAryur.
Bone be Batlut, bone be Meyida, bone bʼArsa.
Bone be Barkôs, bone be Sisera, bone be Tamat.
Bone be Nétsia, bone bʼAtifa.
Bone bebo bisaé be Solômon: bone be Sôtayi, bone be Sôferét, bone be Peruda.
Bone be Yaala, bone be Darkôn, bone be Gidél.
Bone be Sefatia, bone bʼAtil, bone be Pôkérét-Atsebayim, bone bʼAmi.
Benétinieñ bese a bone bebo bisaé be Solômon: mintete mila, mewôm ébu a bebaé.
Bana be ne bôt be nga kôlô Tél-Mela, Tél-Arsa, Kerub-Adañ a Imer, mbe be nga bo teke nguleya bo na bôt be yem menda me bôte map a mvoñe bôte jabe na be ne bôte ya Israél. 
Bone be Delaya, bone be Tôbiya, bone be Nékôda: mintet misaman, mewôm metan a bebaé. 
Mfaʼa ya bone betuni: bone bʼAbaya, bone bʼAkôt, bone be Barsilayi, nye a nga luʼu ngone jia ya bengon be Barsilayi, môte ya Galad a nga yôban jôé dap. 
Be nga jeñe môé map éndan ya Israél été ve be nji ke yene me. Ajô te be nga bili ateʼe ya beta bo ésaé ane betuni. 
Nde njôô wop a nga jô be na be bo te di biôm bia dañ étyi akekui ntuni a yemelaneya jame te a zene ya mboon asimba .
Ekôane bôt ése é mbe bôte toyini mewôm menyin a ébaé mintet mila a mewôm mesaman. 
Te lañe bebo bisaé bap: befam a binga bôte toyini zamgbwa, mintete mila, mewôm mela a zamgbwa. Beyia bia be mbe mintet mibaé: befam a binga; 
be mbe be bili bikabela mintet zamgbwa, mewôm mela a bisaman, bemulé mintet mibaé, mewôm menyin a betan; 
bekamel mintet minyin, mewôm mela a betan, a bijakas toyini ésaman, mintet zamgbwa a mewôm mebaé. 
Abui betebʼôsu ya menda me bôt be nga bo mimvean avalʼane nlem wo kômbô asu nda Zambe, éyoñ be nga kui e Yérusalém, nalé nda éte ja ye beta kômban e vôm é tele. 
Be nga bo mimvean asu nkobe melôñ, môt ase abim ane ngule jé é né: bedram be or toyini mewôm mesaman a jia, bemine be argent toyini étan a melôʼô ntet asu betuni. 
Ane betuni a bone be Lévi, bone be bôt, beyia bia, bebaʼale mimbé a Benétinieñ be nga tabe e bitisone biap, a bone bʼIsraéle fe e bitisone biap.
Ngone zamgbwale é nga kui a bone bʼIsraél be nga too e bitisone biap. Nde bôte bese be nga sulan e Yérusalém ane môte wua. 
Ane Yasua mone Yôtsadak a bobenyañe bé betuni, nalé fe Zôrôbabél mone Séaltiél a bobenyañe bé, be nga kôlô si a lôñe ataʼa metunaʼa Zambe yʼIsraél asu mimvean mi ne ngum avalʼane é ne ntilan e kalate metiñe Môze, môta Zambe. 
Nde be nga beta telé ataʼa metunaʼa te e mbôkaʼa wé yôp, amu be nga ko e bôt be nga koone be valé woñ, ajô te be nga ve Nti mimvean mi ne ngum ataʼa metunaʼa te yôp. 
Be nga jeme fe abôʼô bibem avalʼane é ne ntilan, a be nga ve mimvean mi ne ngum môs ane môs avalʼane tañ ja yiane môs ôse é né.  
Mvuse ya valé, be nga ve fe mimvean mi ne ngum mia veban éyoñ ése, a mimvean mi ne ngum asu metéé me ngon a asu mebôʼô mese a mi ba ve Nti avalʼane nlem wo kômbô.  
Eyoñe môs ôsu ya ngone zamgbwale ô nga kui, be nga taté ve Nti mimvean mi ne ngum. Ve da na valé mimbôkaʼa ya nda Zambe Nti mi ngenan te bôʼôban. 
Ane be nga ve beba mekok a bebo mendile moné; wôna be nga ve bôte ya Sidoñ a Tir bidi, menyu a mbone na be zuu bilé bi Sédre ya Libañ bi wuluʼu e mañe mañ a kui e Yafa, avalʼane Sirus njô bôte ya Perse a nga ve ngu.
Mbu baa ya nkuan be nga kui e nda Zambe ya Yérusalém, e ngone baa, Zôrôbabél mone Séaltiél, Yasua mone Yôtsadak a bobenyañ bevoʼo bese, betuni a bone be Lévi a ba bese be nga kui e Yérusalém be soʼo minkôm, be nga taté ésaé a ve bone be Lévi be ne mimbu mewôm mebaé a mitan ésaé ya fombô bisaé ya nda Nti ane bia wulu.
Wôna Yasua ba be bone bé a bobenyañe bé, Kadmiél ba be bone bé be mbe bôte ya Yuda, bone be Enadad ba be bone bap a bone be Lévi bobenyañe bap, bese be nga nyoñe ésaé ya fombô ba be nga bo ésaé ya nda Zambe.    
Eyoñe belôñe nda be nga bôé mimbôkaʼa ya nda Zambe a Nti, be nga telé betuni be beʼe mengômesan, be bili fe metoñ, a Belévit bone bʼAsaf be bili biwoé ane ba ye kañe Nti avalʼane David njô bôte yʼIsraél a nga liti. 
Be nga kañese bia a nkañan a mvean Nti duma be belaʼan mejô mana: Nyeʼane wé mfaʼa Israél ô too nnôm éto. A bôte bese be yôtaʼane beta ñyôtan, be kañe Nti amu be nga bôé mimbôkaʼa ya nda Nti. 
Vʼabui ya betuni, bone be Lévi a minlô ya menda me bôt mi ntoo abui mimbu, amu be nga yene ndaa ôsu, be nga yi abui éyoñ be nga bôé mimbôkaʼa ya nda éte mise map me lôô. Ve bôte bevoʼo abui be nga bete metyiñe yôbe ngu a yôtan ñyôtane ya mevak, 
ajô te é mbe ayaé ya kandé ñyôtane mevak a wu miñyôn amu éduñe ñyôtane bôt é mbe é kele ôyap.
Eyoñe besiñ be Yuda a Bényamin be nga wôʼô na bôt be nga ke minkôm be nga lôñe Nti, e Zambe Israél nda , 
be nga zu e be Zôrôbabél a bivete ya ndabôt a jô be na: Bia be mia bia ye lôñ amu bia fe, avalʼane mia, bia loon e Zambe wônan, bia tyiʼi fe nye biôm ataté éyoñe Esar-Adon njô bôte ya Asiri, nyô a nga zuu bia va. 
Ve Zôrôbabél, Yasua a minlô mi bôte mivoʼo be nga yalane be na: Saa ke mia a bia bia yiane lôñe Zambe wongan nda : biabebien bia ye lôñ asu Nti, e Zambe Israél, avale Sirus njô bôte ya Perse a nga bendé bia. 
Nde bôte bete be nga ve bôte ya Israél ateʼe nyô: be nga ve be woñ ndemben ba ye bo te fe ngule ya lôñ, 
be nga kuse bôt a moné na be tuʼulan Israél ésaé. Nalé a nga boban nté ôse Sirus njô bôte ya Perse a nga vee, a kui fe éyoñe Darius njô bôte ya Perse a nga jôô.
Eyoñ Asuérus a nga jôô, atataʼa ya éjôé jé bôte bete be nga tili kalate ésoman ajô bôt be too Yuda a Yérusalém. 
Nalé fe na melu mʼAtakzersés, Bislam, Mitredat, Tabil a beébe bebo bisaé bap bevok, be nga tili Artakzersés njô bôte ya Perse kalate. Kalate ate a nga tiliban a bikanga bi Aramééñ, a too fe nkôñelan nkobô Aramééñ. 
Ane Reyum njôô a Simkayi ntilimam, be nga tili Artakzersés kalate nyô ajô Yérusalém na:
Reyum njôô, Simkayi ntilimam a beébe bebo bisaé bap bevoʼo bese ba ya Din, Arfarsatak, Tarpél, Afaras, Erék, Babilôn, Suz, Déya, Elam, 
a bôte bevoʼo Osnapar a nga kee be minkôm a toé be e tisone Samari a e mevôm mevok Efrate yat, akk. 
Mejô ya kalate be nga tili Artakzersés njô bôt mme ma: bebo bisaé bôé be too Efrate yat, akk. 
Njô bôt a yeme na Beyude be nga kôlô be wo a kui e be bia va Yérusalém be nga lôñe tison ja ben éjôé é too fe nkpwala , be nga beta lôñ mimfin yʼété a beta fe kôm mimbôkaʼa mié. 
Njô bôt a tame ñhe yeme na nge tison éte ja beta lôñeban a nge mimfine mié mia beta kômban, ba ye bo te beta yaʼan nge mvôla, nge toya , nge duan, a na jame te da ye suʼulan abé mfaʼa njô bôt. 
Amu bia di nku ya nda njô bôt a é ne te yiane mfaʼa wongane na bi yen ane njô bôt a biaséban: ajô te bia lôme njô bôt mam mana na a yeme me 
éyoñe te ba ye jeñ e kalate mam ya simesan été nye bʼésoo be nga lik, wo ye koé a yem e kalate mam ya simesan ate été na tison éte é ne tison ja ben éjôé, nyô ja soo minjuk e be bejô bôt a mebôta me si, a na bôte yʼété be veya bebien e mbia nlô aso ayabe mvus. Amu ajô te nde tison éte é nga tyamban. 
Bia kômbô njô bôt a yeme na nge tison éte ja beta lôñeban a nge mimfine mié mia beta kômban, jame te ébien da ye bo na ô sube ngabe si ya jôô Efrate yat.
Eyalan njô bôt a nga lôm nje ji: Ma lôme kalate nyô e be Reyum njôô ya éfase si, e be Simkayi ntilimam a e be beébe bebo bisaé bap bevok be too Samari a mevôm mevok me ne Efrate yat, mbôlané! 
Kalate mi nga lôme bia a nga lañebane foʼo ôsu viam. 
Me nga bendé na minjeñan mi boban, a be nga koone foʼo na aso ayabe mvus, tison éte é nga bete nlô e be bejô bôt a na bôte yʼété be nga ve bebien nzametan a mbenan éjôé. 
Biwôlô bejô bôt bi mbe Yérusalém bi nga jôô si ése é ne Efrate yat a bôt be nga yaʼane be memvôla, betoya a duan. 
Ajô te mia yiane ve abendé na bôt bete be telé ésaé ba bo, nalé tison éte ja ye bo te beta lôñeban veñgeveñge ve ngul ja veban é soʼo be ma. 
Miabebien tabaʼan ntyele ya bi jame te fiañga, amu abé é za nenenen a soo njuk e be bejô bôt.
Nné ane kalate njô bôt Artakzersés a nga lañeban asu be Reyum njôô, Simkayi ntilimam a asu beébe bebo bisaé bap bevok, nde be nga ke Yérusalém avôl avô e be Beyude a telé bisaé biap a ngu a ayoʼo ése. 
Eyoñe te ésaé ya nda Zambe e Yérusalém é nga tebe; é nga tebe akekui mbu baa Darius njô bôte ya Perse a nga jôô.
Nkulu mejô Agé a nkulu mejô Zakari, mone Iddô, be nga kulu mejô a jôé Zambe Israél e be Beyude be nga too e Yuda a e Yérusalém.
Eyoñe te Zôrôbabél mone Séaltiél a Yasua mone Yôtsadak be nga kôlô si a beta taté nlôñan nda Zambe ba be bekulu mejô be Zambe ba be be be nga too.
Eyoñe te ébien nje Tatnayi njôô ya Efrate yat, Sétar-Bôznayi a beébe bebo bisaé bap be nga zu e be be a kobô be na: Za a nga ve mia ngule ya lôñe nda éte a kôme mimfine mié?
Nde bi nga yalane be na: Bôte ba lôñe nda nyô be ne môé na beza? 
Ve dise Zambe wop é nga too e be bemvendé ya Beyude. Be nji ke telé mboone bisaé nté be nga yañge na foé é ke e be Darius a ke fe kui éyalan ya kalate a kobô ajô te é soya.
Kalate Tatnayi njô bôte ya Efrate yat Sétar-Bôznayi a beébe bebo bisaé bap bevoʼo be ne Afarsak Efrate yat, be nga lôme Darius. 
Be nga kate nye foé é too avale di: A njô bôte Darius, mbôlô!
Njô bôt a tame yeme na bi nga ke éfase éjôé é ne Yuda a kui e ndaa Zambe a ne anen. Ba lôñe je a mekok me ne mbaan; be nga bôé bilé e mimfin; ésaé ja boban a ngômôtô ése a ja wulu fe mvoʼé e mo map été.
Bi nga sili bemvendé minsili a kobô be na: Za a nga ve mia ngule ya lôñe nda nyô a beta kôme mimfine mi? 
Bi nga sili fe be biyôlé biabe na bi lôme wo bie a tili biyôlé minlô mi bôt. 
Eyalan be nga ve bia nje ji: Bi ne bebo bisaé be Zambe ya yôp a si, a bia beta lôñe nda é nga tame lôñeban den a ntoo mimbu abui mvus; beta njô bôt yʼIsraél a nga lôñe je a mane fe je. 
Vʼéyoñ bʼésaa bangan be nga bo Zambe ya yôbe na a wôʼô ôlun, nde a nga kee be e mo me Nébukatnétzar njô bôte ya Babilôn, mone Kaldééñ a tyame nda éte a kee bôt e minkôme Babilôn. 
Ve jame da na mbu ôsu Sirus a nga jôô e Babilôn, Sirus a nga ve abendé na be beta lôñe nda Zambe. 
E nda Zambe ya Babilôn été, Sirus a nga vaa fe biôme Nébukatnétzar a nga vaa e nda Zambe ya Yérusalém a kee bie e Babilôn, a nga bo na be kalane bie Sékbatsar, môt émien a nga telé njôô ya Yuda. 
Ane a nga jô nye na: Kele biôme bi, a bôé bie e nda Zambe ya Yérusalém, a na nda Zambe é betaʼa lôñeban e vôme wé. 
Ane Sékbatsar ate a nga zu a bôé mimbôkaʼa ya nda Zambe e Yérusalém; ataté éyoñe te a kui éyoñe ji, ba lôñe je ve é ngenan te man. 
Ajô te éyoñe ji, nge njô bôt a yene nalé mvaé, be tame jeñ e vôm ba baʼale mintilan mi njô bôt e Babilôn a yen nge njô bôte Sirus a nga ve abendé éziñe na be beta lôñe nda Zambe éte e Yérusalém. Mvus éte, njô bôt a tame kalane bia nkômban wé mfaʼa ya ajô di.
Ane njô bôte Darius a nga ve ngule na be ke e nda ba baʼale bekalate a naane mintilan e Babilôn a bo minjeñan. 
Eyoñe te be nga koone mvulekane kalate e tison Ameta, éfas éjôé ya Médi, jam ya simesan é mbe ntilan été avale di: 
mbu ôsu Sirus njô bôt a nga jôô, ñwô njô bôt Sirus a nga bendé na: Nda éte be beta lôñe je é bo vôm ba tyiʼi mimvean, a ja yiane bi mimbôkaʼa mi ne ngu. Ja ye bo ôyabe yôp menyiʼi me mo mewôm mesaman; ndam ki menyiʼi me mo mewôm mesaman. 
Minnoñ mekoʼo me ne mbaan a nnoñ mimfefé bilé wua. Nda njô bôt nje ja ye yaʼane tañ ése. 
Jam afe na ba ye bulan biôm bi ne mboon a or, a argent, mbie Nébukatnétzar a nga vaa e nda Zambe ya Yérusalém a kee bie e Babilôn, ba ye bulane bie e nda Zambe ya Yérusalém e vôm bi nga too, a bôé bie e nda Zambe. 
Eyoñe ji a Tatnayi njôô ya Efrate yat, Sétar-Bôznayi a mia beébe bebo bisaé babe ya Afarsak mi too Efrate yat, tebaʼan e fefe. 
Jôkaʼan bisaé ya nda Zambe éte bi ke ôsu; môt a jôô Beyude baa be bemvendé bap be lôñe je e vôme wé. 
Abendé ma ve da fombô jam mia yiane bo bemvendé ya Beyude bete ane be ne beta lôñe nda Zambe éte: mia ye nyoñe tañ ja yiane ésaé akume njô bôt été, akume te é soʼo betoya ya Efrate yat, a yaʼane je bôte bete éyoñ ja yian, nalé ésaé ja ye bo te tebe. 
Jôm ja yian asu mimveane Zambe ya yôp mi ne ngum nje ji: bitoñ beyôm benyak, beyôm mintômba a bone mintômba, avut, nku, woon a mbon; mia ye ve je betuni ya Yérusalém môs ane môs , avale bebien ba ye sili, a teke éngbwemese éziñ, 
nalé ba ye ve Zambe ya yôp mimvean mi ne mbamba menyum a yeʼelan asu njô bôt a bone bé. 
Abendé ma ve asu nyô ase a ye tyam nkobô wu nde di: ba ye vaa éfus élé ya nda jé a tyelé nye été a wôé nye; ba ye bo nda jé avise mbuan wo nyum abé . 
Wôna Zambe, Nyô a boya na jôé dé é tabe e vôme nyô, a ye kpwé njô bôt a bôte bese ba ye same wo wop a tyam njôane wu, éyoñe ba tyame nda Zambe é ne Yérusalém! Ma Darius, me veya abendé te. Ba yiane bo de mewôk teke selan.
Eyoñe te Tatnayi njôô ya Efrate yat, Sétar-Bôznayi a beébe bebo bisaé bap be nga bo ane abendé njô bôt Darius a nga ve be é mbe teke yañge.
Ajô te bemvendé ya Beyude be nga lôñ, a ésaé é nga wulu be mvoʼé , avalʼane minkulan mejô Agé nkulu mejô a Zakari mone Iddô mi mbe; be nga lôñ a beta kôm avalʼane abendé Zambe Israél é mbe, a avalʼane abendé Sirus, di Darius a di Artakzersés njô bôte ya Perse é mbe. 
Nda é nga man e môse lale ya ngon Adar, mbu saman Darius a nga jôô. 
Eyoñe te bone bʼIsraél, betuni a bone be Lévi a mebukaʼa me bôt me nga too minkôm, be nga bo abôʼô ya dii nda Zambe éte a mevak. 
Asu ndiane nda Zambe, be nga ve beyôm benyak ntet, beyôm mintômba mintet mibaé, bone mintômba mintet minyin; asu nsilane njaman abé ya Israél, ase be nga ve beyôm bikela awôm a bebaé avalʼane tañ meyoñ yʼIsraél é né. 
Be nga telé betuni avalʼane minsamba miap mi né a bone be Lévi avale be ne nkaban mfaʼa ya bo ésaé Zambe e Yérusalém, avalʼane é ne ntilan e kalate Môze été.
Ane bôt be nga so minkôm be nga jem abôʼô Pak e ngon ôsu ya mbu é too melu awôm a menyin. 
Betuni a bone be Lévi be nga tune bebien vôme wua, bese be mbe mfuban; nde be nga wôé éyeme Pak, asu bôte bese be nga so minkôm, asu bobenyañe bap be mbe betuni a asu dap bebien. 
Bone bʼIsraél be nga so minkôm be nga di Pak ba be ba bese be nga kandane mvin ya meyoñ me ne te yeme Zambe a ba be nga zu fulan a be mfaʼa ya jeñe Nti, e Zambe Israél. 
Nde be nga jem abôʼô belet é ne te mvusan a mevaʼa mese, tañe melu zamgbwa, amu Nti a nga bo na be vak, éyoñ a nga kôñelane nleme njô bôte ya Asiri mfaʼa wop a suʼu be ésaé ya nda Zambe, e Zambe Israél.
Eyoñe mam mete me lôteya, melu Artakzersés njô bôte ya Perse a nga jôô, Esdras mone Azaria, mone Ilkiya, 
mone Salum, mone Sadok, mone Ayitub, 
mone Amaria, mone Azaria, mone Merayôt, 
mone Zaraya, mone Uzi, mone Buki, 
mone Abisua, mone Finéas, mone Eléazar, mone Aron, ntuni nnen. 
Esdras ate a nga kôlô Babilôn; a mbe ntili bekalate, njô a nga ve émien e metiñ me Môze mme Nti, e Zambe Israél, a nga ve. A amu wo Nti, e Zambe wé, ô mbe be nye, njô bôt a nga ve nye jôm ése a nga sili.  
Bone bʼIsraél bʼéziñ, betuni a bone be Lévi, beyia bia, bebaʼale mimbé a Benétinieñ be nga ke fe e Yérusalém, mbu zamgbwale Artakzersés a nga jôô. 
Esdras a nga kui Yérusalém e ngone tane ya mbu zamgbwale njô bôt a nga jôô. 
A nga telé nkôlan ya Babilôn e ngon ôsu é too alu da, a a nga kui Yérusalém e ngone tane é too alu da, mbamba wo Zambe ô mbe be nye. 
Amu Esdras a nga ve nleme wé na a yéʼé a bo metiñ me Nti a yeʼele Israél memvinda a minjôan. 
Mejô ya kalate njô bôt Artakzersés a nga ve Esdras ntuni a ntili bekalate na a tili avalʼane Nti Emien a nga bendé a tili me ajô Israél na.
Ma, Artakzersés njô bôte bejô bôt, ma tili Esdras ntuni a ntili bekalate, nyô a veya émien e metiñ me Zambe ya yôp, akk. 
Me veya abendé na be suu mia be bôte bevoʼo ya Israél, betuni a bone be Lévi, mbe be kômesaneya na mia be be mia ke e Yérusalém. 
Ajô te yeme na njô bôt a bebôndé mefeʼe bé zamgbwa ba lôme wo ô ke jome Yuda a Yérusalém avalʼane atiñe Zambe wôé é ne wo wo é né. 
A na ô beʼe argent a or, mbie njô bôt a bebôndé mefeʼe bé be maneya ve Zambe Israél, a mbamba nkômbane wop a nye a bili étabaʼa jé e Yérusalém, 
argent a or ase wo ye koone bie éfase si ése ya Babilôn, a mimvean ane nlem wo kômbô, mmie bôt a betuni ba ye bo asu ndaa e Zambe wop é ne Yérusalém. 
Ajô te wo ye kuse beyôm benyak, beyôm mintômba, bone mintômba, mimveane miap mi ne avut a mi mi ne binyunyui, wo ye kuse bie a moné ate, a wo ye ve bie ataʼa metunaʼa Zambe wônane yôp nde é ne Yérusalém. 
Jam ése mia ye yene mvaé ya bo, womien a bobenyoñ, a abime argent a or bia buk, mia ye bo de avalʼane nkômbane Zambe wônan ô né. 
Kele bôé biôm be kalaneya wo asu ésaé ya ndaa e Zambe wôé, asu Zambe ya Yérusalém. 
Wo ye nyoñ abime biôm da yian e nda ba naan akume njô bôt asu bisaé bivoʼo wo ye bo asu ndaa e Zambe wôé. 
A ma, njô bôt Artakzersés, ma bendé bebaʼale akum bese yʼEfrate yate na be ve Esdras ntuni a ntili bekalate a veya émien asu metiñ me Zambe ya yôp, jôm ése a ye sili mia teke selan: 
betalañ be argent ntet, minkoé mi nlisi ntet, minlôñga mi woon mi ne anen ntet a nku teke alañé. 
Jam ése Zambe ya yôp a bendéya da yiane boban avale é jôbaneya asu ndaa e Zambe ya yôp, ndemben ayaa dé da ye bo te zu éjôé njô bôt a e be bone bé. 
Ajô te bia bo mia ayemé na: Teke mvôla, toya nge duan ba ye sili betuni, bone be Lévi, beyia bia, bebaʼale mimbé, Benétinieñ a bebo bisaé ya nda Zambe éte. 
Wôna wo, Esdras, avalʼane feʼe Zambe ô bili é né, teléʼé betyiʼi mejô a beyeme metiñ, mbe be tyiʼi bôte bese mejô Efrate yat, ba bese ba yeme metiñ me Zambe wôé a yeʼele me e be ba be ne te yeme me. 
E môt ase a ye bo te baʼale atiñe Zambe wôé a atiñe njô bôt avale da yian, ba ye ve nye melep , ma ya awu, nge mekaban, nge nluman aleman, nge nkeane mimbôk.
Nti a boʼo ébotan, e Zambe bʼésaa bangan, nyô a nga ve njô bôte nleme ya ve nda Nti é ne Yérusalém abim étôtoʼo di. 
A nye ate fe a jaléya ma mvame jé asu njô bôt, bebôndé mefeʼe bé, a asu bebo bisaé bé bese be ne ngu! Amu ngu e wo Nti a ne Zambe wom ô nga ve ma, nde me nga sulan minlô mi bôte yʼIsraéle na bia be be bi ke.
Mina mi ne minlô mi bôte ya menda bʼésaa bap, nalé fe bindan ya ba be nga ke nsamba wom a kôlô Babilôn melu Artakzersés njô bôt a nga jôô. 
Bone be Finéas: Gerson; bone bʼItamar: Daniel; bone be David: Atuk; 
bone be Sekania, bone be Paréôs: Zakari ba be befam ntet a mewôm metan be nga lañeban; 
bone be Payat-Môab: Eljoénayi mone Zeraya ba be befam mintete mimbaé; 
bone be Sekania mone Mayaziél ba be befam mintete mila. 
Bone bʼAdin: Ebéd mone Yônatan ba be befam mewôm metan. 
Bone bʼElam: Ezayi mon Atalia ba be befam mewôm zamgbwa; 
bone be Sefatia: Zebadia mone Mikaél ba be befam mewôm muam; 
bone be Yôab, Abdias mone Yehiel, ba be befam mintete mibaé awôm daa a muam. 
Bone be Selômit; mone Yôsifia ba be befam ntet a mewôm mesaman; 
bone be Bebayi: Zakari mone Bebayi ba be befam mewôm mebaé a muam; 
bone bʼAzgad: Yôanañ mone Akatañ ba be befam ntet a awôme da; 
bone bʼAdonikam, ba ba suʼulan môé map mme ma: Elifélét, Yeyél a Semaéya ba be befam mewôm mesaman; 
bone be Bignayi: Utayi a Zabud, ba be befam mewôme zamgbwa.
Me nga sulane be bebé ôsôé wo lôt mfaʼa ya Ayava, a bi nga vule minkane valé tañe melu mela. Me nga dañe fombô bôt a betuni. Ve me nji yen wua ya bone be Lévi été. 
Eyoñe te me nga loone minlô: Eliézer, Ariél, Semaéya, Elnatañ, Natan, Zakari a Mesulam; beyeʼele bôt be mbe môé na: Yôyarib a Elnatañ. 
Nde me nga ve be mebendé asu évet, jôé na Iddô, é nga too Kasifia, a me nga futi jam ba yiane jô nye a bobenyañe bé be ne Benétinieñ, be too Kasifia e menyu mab été ane be ne soo bia bebaʼa bebo bisaé asu ndaa e Zambe wongan. 
A amu mbamba wo Zambe wongan ô mbe e be bia, nde be nga soo bia Kérébia, mfefeʼe môt ya bone be Mali, mone Lévi, mone Israél, ba be bone bé a bobenyañ tañe bôt awôm a muam; 
Asabia ba Ezayi ya bone be Mérari, bobenyañ a bone bé, bese bôte mewôm mebaé; 
nalé fe bôte ya Benétinieñ mbe David a minlô mi bôt be nga telé na be volô bone be Lévi ésaé, bôte mintete mibaé a mewôm mebaé be loʼone be a môé map.
Vôm ate, bebé ôsôé Ayava, me nga yôtan mbômbane zaé ya suu biabebiene si asu Zambe wongan, bi sili nye dulu mevak asu dangan, bone bangan a akume dam ése. 
Me nga ye wôʼô ôson ya sili njô bôt beta nsamba a bebebe bikabela mfaʼa ya baʼale bia asu besiñ nté ôse bia ye wulu, amu bi nga jô njô bôte na: Wo Zambe wongan ô ne amu mvoʼé ya ba bese ba jeñe nye, ve ngule jé a ayaa dé bia zu e be ba bese ba liʼi nye. 
Amu ajô te nde bi nga tyi bidi a yeʼelane Zambe, a nga yalane bia. 
Eyoñe te nje me nga telé bôt awôm a bebaé be too minlô betuni e fefel: Kérébia, Asabia a awôme bôte ya bobenyañe bap. 
Me nga veʼe kop asu dap: argent, or a biôme njô bôt, bebôndé mefeʼe bé, minlô mi bôte mié a ba bese yʼIsraél be nga too nalé be nga ve asu ndaa e Zambe wongan. 
Nde me nga kalane be e mo: betalañ be argent mintete misaman a mewôm metan; biôm bi ne mboon a argent tañe betalañ ntet a betalañ be or ntet. 
Bilaé bi or mewôm mebaé a zamgbwa, tañe bedarik toyini jia a bisua bibaé bi too mboon a mvot é ne abeñ, é too abeñ ane or. 
Nde me nga jô be na: Mi ne ntelan mfaʼa Nti, biôme bi bi ne ntelan étyi, nalé fe na argent nyô a or nyô bi ne mvean ane nlem wo kômbô asu Nti e Zambe bʼésoo benan. 
Mombaʼan a tuʼa baʼale nye akekui éyoñ mia ye veʼe nye ôsu minlô betuni a bone be Lévi, a ôsu minlô menda me bôt yʼIsraél e Yérusalém, e bitune menda ya nda Nti. 
Ajô te betuni a bone be Lévi be nga nyoñe argent, or a biôm bi nga veʼeban na be kee bie e Yérusalém, e ndaa Zambe wongan été. 
Ane bi nga kôlô ôsôé Ayava na bi ke e Yérusalém, ngon ôsu é too melu awôm a mebaé. Wo Zambe wongan ô mbe be bia a ô nga baʼale bia mewosane besiñ a melam mese bi nga tôbane me e zene zen . 
Eyoñ bi kuiya Yérusalém, bi nga woʼon tañe melu mela. 
Môse nyini ñwô bi nga veʼe argent, or a biôm bivok e nda Zambe wongan été, e mo me Mérémôt, mone Uri ntuni , ba be Eléazar mone Finéas be mbe valé; bone be Lévi be mbe fe valé: Yôzabad mone Yasua a Nôadia mone Binuyi, 
éyoñe biôm bise bi maneya lañeban a veʼeban, nde be nga tili tañe bekili ése. 
Ane bôt be nga so minkôm be nga ve e Zambe Israél mimvean mi ne ngum: beyôme benyak awôm a bebaé asu Israél ase, beyôme mintômba mewôm ébu a besaman, bone mintômba mewôm zamgbwa a zamgbwa a beyôme bikela awôm a bebaé asu abé . Bise bi nga vebane ngum e be Nti. 
Nde be nga kalan mebendé me njô bôt e be bivete bié a e be bejôô ya Efrate yat, be nga volô bôt a volô fe nda Zambe.
Eyoñe mam mete me maneya, minlô mi bôt mi nga zu be ma a jô na: Ayoñ Israél, betuni a bone be Lévi be nji ke kandan a meyoñ ya mesi be too, nge kandan a mbia mboone mame wop: nyô bôte ya Kanaan, nyô Beétieñ, Beférézieñ, Beyébuzieñ, bone bʼAmon, bone be Môab, bôte yʼEjipte a Beamorééñ. 
Amu be nga luʼu bengone bap asu dabe bebien a asu bobefame bap, a bundane mvoñ é ne étyi a bôte ya mesi mete; minlô mi bôt a beyeme metiñ mbe be nga taté bo beta mbia jam ate.
Eyoñ me nga wôʼô ajô te, me nga nyabe mengômesane mam a alôʼô dam, me nga té ésil a tabe si nyôl é too ma nteʼan. 
Eyoñe te bôte bese be nga nyeñeban amu mejô me Zambe Israél, be nga sulan vôm me nga too amu mbia mboon besoo minkôm be nga bo, a ma me nga too si, nyôle nteʼan akekui éyoñ mimveane ya mamengôʼé. 
Eyoñe ba ve mveane ya mamengôʼé, me nga kôlô si ôsame viam été, ngômesan jam a alôʼô dam nyaban; me nga kute meboñe si a same mo e be Nti Zambe wom, 
a jô na: A Zambe wom, me nji fe yem jôm me né, a ma wôʼôson ya bete asu dam e be wo, a Zambe wom! Amu minkobane miañgan mi maneya bulan a yandan e minlô miañgane yôp, a mekua mañgan me vuseya a kui yôp. 
Ataté melu bʼésaa bangan, mekua mañgan me neneya a kui e môse wu, a ô nga kalane bia e mo besiñe bangan, e nkpwaté mekôn, e minkôm, e nsa, ôsone ya asu dangan ane môse ya den amu minkobane miañgan. 
Vʼakôsa bo nalé, éyoñ ébiene ji, Nti, e Zambe wongan, a ndôme mvamane bia a nsuane bôt bʼéziñ be soʼo minkôm, a mveane bia vôm bi ne tabe e vôme wé a ne étyi, nalé ate Zambe wongan a ye kui bia mis a ve bia ôbe ényiñ ézezañe ya éto ôlo jañgan. 
Amu bi ne alo, ve Zambe wongan a nji ke jôʼé bia ôlo viangan été. A litiya bia mvame jé asu be bejô bôte ya Perse, mfaʼa ya bulane ve bia ényiñ, nalé bia ye beta telé ndaa e Zambe wongan, a beta kôm mevôm me nga mane tyamban, a ve fe bia vôm ya woʼon e Yuda a e Yérusalém. 
Eyoñe ji, a Zambe wongan, bia ye ñhe beta jô aya mvus éte? 
Amu bi nga liʼi mebendé môé ô nga ve bia a anyu bebo bisaé bôé bekulu mejô na: Si mia nyiin a nyoñe je ane ngap é ne si é ne ndaman amu mimboon meyoñ me too été ma bo, amu be jaléya je a mam me ne angôndô ataté li a kui li. 
Ajô te te veane bengone benan e be bobefame bap, a te luʼane bengone bap asu bobefame benan; mia ye bo te nyamete mvoʼé jap nge mvaé jap; éyoñe te mia ye bo ngu a di bidi bia yô si éte, a mia ye liʼi je é bo ngap asu bone benan. 
Mvuse ya mbia be mam mese me nga kui e be bia amu mbia mimboone miañgan a amu mekua mañgan, akôsa bo ô nji ke ve bia melep me too abime da yian a minkobane miañgan, a Zambe wongan, a amu ô baʼaleya besoo minkôm ba, 
ye bia ye beta taté na bia tyam mebendé môé. A ke ôsu a bo bilat a meyoñ me ne mbia jôm ana? Yʼayaa dôé da ye bo te yôñe be bia a kui vôm ya mane jiane bia teke mebukaʼa nge ba ba fam awu? 
A Nti, e Zambe Israél, ô ne zôsôô , amu bi ne den ve mebukaʼa . Bia bana bi ne ôsu viôé a mekua mañgan, a teke môt a ne tebe asu dôé amu ajô di!
Nté Esdras a nga bo meyeʼelan mete a meme fe abé a miliʼi mis, nalé fe ntyaʼan a ôlun ôsu e nda Zambe, beta nsamba bôte ya Israél, befam, binga a bongô be nga sulane vôm a nga too, a bôt be nga kuli miliʼi mis abui. 
Nde Sekania mone Yeiél ya bone bʼElam a nga nyoñe nkobô a jô Esdras na: Bi maneya bo bijabô e be Zambe wongan éyoñ bi luʼuya bengon bikule ya bôt bia be be bi too. Ve éyoñe ji ndi éziñ é ngenan mfaʼa Israél ajô dina été. 
Ajô te bi tame bo élat a e Zambe wongan na bi titane binga bete bese ba be bone bap, avalʼane Nti wom a bôt ba nyeñeban ôsu abendé ya Zambe wongan ba yene mvaé. Bia yiane bo avalʼanʼatiñ da jô. 
Kôlôʼô si, amu ajô di da fombô wo. Bi ne ngame jôé. Vaʼa ngu a bo avale bi jôya. 
Ane Esdras a nga kôlô si, a tindi minlô betuni bone be Lévi a Israél ase be kane ngana na ba ye bo avalʼane njôan ô jôbaneya ô né. Ajô te be nga kane ngana. 
Mvuse ya valé Esdras a nga kôlô vôm a mbe a tele ôsu ya nda Zambe, a ke nyiin étune nda Yôanañ mone Eliasib; éyoñ a nyiineya étune nda été, a nga bo te di bidi nge nyu mendim amu a mbe e meyeb été amu mbia jam e bôt be nga so minkôm be nga bo. 
Be nga kalane foé e Yuda a Yérusalém na e bôte bese be nga so minkôm ba yiane sulane Yérusalém. 
Avalʼanʼôsimesan minlô mi bôt a bemvendé ô mbe, môt ase a nga ye bo te zu éyoñ melu mela me lôteya, mefoʼo mé mese me nga ye feteban, be vaa fe émien ézezañ ya ékôan beso minkôm.
Melu mela me lôteya, ane befam bese ya Yuda a Bényamin be nga sulane Yérusalém. Jame di é nga boban ngon ébulu é too melu mewôm mebaé. Bôt bese be nga tele vôm nda Zambe é né be fôʼôbaʼan amu jam é nga bo na be sulane de a amu mveñ. 
Eyoñe te Esdras ntuni a nga tebe tetele a jô be na: Bi boya bijabô amu ajô ya luʼu bengone bikuu, a amu nalé, mi dañeya beta ve Israél mekua. 
Ajô te éyoñe ji a ntoo ve meman abé denan e be Nti a ne Zambe bʼésoo benan a bo nkômbane wé mewôk! Kandaʼan a meyoñ ya si mi too nyô nalé fe a bengone bap.
Ane ékôane bôt ése é nga yalan tyiñe jia a ngulʼése na: Yaa, bia yiane bo aval ô maneya jô! 
Ve bôt be ne abui, melu ke melu me mveñ, é ne ayaé na bi tabe atan; nalé fe na a nji ke bo ésaé ya môse wua nge mibaé, amu bôt abui ya be bia be maneya kop ajô dina été. 
Ajô te bivete biañgan bi ntoo ve liʼi e señe bôte bese, wôna ba bese ya bitisone biañgan be luʼuya bengone bikuu, ba ye zu mingum biyoñ ba be bemvendé a betyiʼi mejô ya tison ése, akekui éyoñ ayaa Zambe wongan da yôñ amu ajô di da ye kôlô be bia.
Yônatan mone Asaél a Yazia mone Tikva, mbe étam be nga wosane tyiñ éte ba be Mesulam a Sabtayi mone Lévit. 
Ve besoo minkôm be nga bo avalʼane njôan ô mbe. Eyoñe te be nga tobe Esdras ntuni a bivete ya menda me bôt, avalʼane menda bʼésaa me né, be nga to be bese a môé map; nde be nga sulan e môs ôsu ya ngon awômô a fase jame te. 
Môs ôsu ya ngon ôsu mfasane bôte bese be nga luʼu bengone bikuu ô nga man. 
E bone betuni été, beluʼu bengon bikuu be mbe bevoʼo ya bone be Yasua mone Yôtsadak a bevoʼo ya bone be bobenyañ: Maséya, Eliézer, Yarib, a Gedalia. 
Be nga tiñeti na ba zu titane binga bap a ve nnôm ntômba amu mekua map; 
ba ya bone bʼImer be nga luʼu bengone bikuu: Anani a Zebadia; 
ba ya bone bʼArim: Maséya, Elie, Semaéya, Yeiél a Ozias. 
Ba ya bone be Pasur: Eljoénayi, Maséya, Ismaél, Nétaniél, Yôzabad a Eléasa.
Ba ya bone be Lévi: Yôzabad, Siméyi, Kélaya nge na Kelita, Pétaya, Yuda a Eliézer.
Ba ya beyia bia: Eliasib. Ba ya bebaʼale mimbé: Salum, Télém a Uri.
Ba ya bone bʼIsraél: ndaa Paréôk: Ramia, Yiziya, Malkiya, Miyamin, Eléazar, Malkiya a Benaya; 
ndaa Elam: Matania, Zakari, Yeiél, Abdi, Yérémôt a Elie; 
ndaa Zatu: Elioénayi, Eliasib, Matania, Yérémôt, Zabad a Aziza; 
ndaa Bebayi: Yôanañ, Anania, Zabayi a Atlayi; 
nda Bani: Mesulam, Maluk, Adaya, Yasub, Séal a Ramôt; 
ndaa Payat-Môab: Adna, Kelal, Benaya, Maséya, Matania, Betsalil, Binuyi a Manasé. 
Ndaa Avim: Eliézer, Yisiya, Malkiya, Sémaéya, Siméoñ. 
Ndaa Bényamin, Maluk, a Semaria a Siméon. 
Ndaa Asum: Matanayi, Matata, Zabad, Elifélét, Yérémayi, Manasé, a Siméyi; 
ndaa Bani: Madayi, Amvam, Uél, 
Benayi, Bédia, Keluyu, 
Vania, Mérémôt, Eliasib, 
Matania, Matnayi, Yesayi: 
Bani, Binuyi, Siméyi, 
Sélémia, Natan, Adaya, 
Maknadbayi, Sakayi, Sarayi. 
Azaril, Sélémia, Semaria 
Salum, Amaria a Yôsep; 
ndaa Nébô: Yeiél, Matitia, Zabad, Zebina, Yedayi, Yôél a Benaya. 
Balé bete bese be nga luʼu bengone bikuu a abui é nga biaé bon a be.
Mejô me Néhémie mon Akalia. E ngone Kisle, mbu mewôme baa, valé me too e nlô tison ba loone Suz, 
Anani, wua ya bobejañ, a bôte befe bʼéziñ valé, be nga so Yuda. Nde me nga sili be minsili ajô Beyude be nga fam nkeane minkôm, a ajô Yérusalém. 
Ane be nga yalane me na: Ba be nga liʼi te ke minkôm, be nʼéfase si éte wé, be too e mbia njuʼu été a ôson été: mfine mekok wo bômane Yérusalém ô maneya ke wo buʼi, a mimbé yʼété mi maneya diʼiban a nduan.
Eyoñe me nga wôʼô mejô mete, me nga tabe si a yôn, a tabʼéyôé abe melu. Me nga tyi bidi a yeʼelan asu Zambe ya yôp, 
a jô na: Héé, A Nti! Zambe ya yôp, Zambe a nʼanen a éko woñ, wo wo baʼale élat a liti mvam e be ba ba nyeʼe wo a baʼale mebendé môé! 
Alo dôé e tame vôʼôlô, a mise môé me tame kuiban a yalane meyeʼelan me mbo ésaé wôé. Eyoñe ji ma yeʼelan asu dôé môs baa alu, asu bone bʼIsraél, bebo bisaé bôé, a mem abé bone bʼIsraél, abé dangan bi boya wo; ma a nda bôte jam bi boya abé . 
Bi boya foʼo wo abé , a bi nji ke baʼale mebendé, memvinda a minjôan ô nga ve Môze, mbo ésaé wôé. 
Simesaʼane mejô ô nga kobô Môze, mbo ésaé wôé na: Eyoñe mia ye bo bijabô, ma ye mialane mia e meyoñ été. 
Ve nge mia beta bulan e be ma, a baʼale mebendé mam, a bo me, éyoñe te ñhe ma ye kôane mia, jaʼana mi nga wuaban e fé a kui e susuʼa yôp, a ma ye bulane mia e vôme nyô me nga tobe na jôé dam da ye tabe. 
Be ne bebo bisaé bôé a e bôte bôé ô nga kôté a beta ngule wôé, a wo wôé ô nʼéwôlô. 
A Nti! Alo dôé e tame ñhe vôʼôlô meyeʼelane me mbo ésaé wôé, a meyeʼelane bebo bisaé bôé ba kômbô ko jôé dôé woñ! Kañeseʼe dene na, mam me mbo ésaé wôé me wulu mvoʼé , a boʼo na me yene mvam e be môte nyô. Melu mete me mbe mbi élaé e be njô bôt.
E ngone Nisañ, mbu mewôme baa Artakzersés a nga jôô, woon a mbe a tele nyʼôsu, ane me nga nyoñe woon ate a kalane nye njô bôt. Mbot ô nji ke tame bo ma asu nalé éyoñ éfe asu dé. 
Nde njô bôt a nga sili me na: Amu jé asu dôé e ne éyôé, teke na wo kon? Ôlune te wo yiane bo ve wu ya nlem . Beta woñ a nga bi ma, 
ajô te me nga yalane njô bôte na: Njô bôt a tabeʼe nnôm éto! Asu dam da ye bo te bo éyôé aya éyoñe tisone mesoñe bʼésaa bam é ntoo ntyaman, a mimbé mié ndiʼan a nduan? 
Nde njô bôt, a jô me na: Wo sili ñhe jé? Me nga yeʼelane Zambe ya yôp 
a yalane njô bôte na: Nge njô bôt a kañese, a nge mbo ésaé wôé a yeneya mvame be nye, lôme ma e Yuda, mfaʼa tisone mesoñe bʼésaa bam é né, naa me beta lôñe je. 
Nde njô bôt ngal a too nye fefel, a nga yalane me na: Dulu dôé da ye tabe nté ôvé, a wo ye bulan éyoñ évé? Ajô te njô bôt a nga yene mvaé ya suu ma me ke, a me nga kate nye nté dulu da ye tabe. 
Me nga jô njô bôte na: Nge njô bôt a yene mvaé nalé, be ve ma bekalate asu bejôô ya bifuse bi si bi ne Efrate yat, nalé ba ye jôʼé ma me lôt, akekui ma ye suane Yuda, 
a kalate mfe asu Asaf, mbaʼale mefane njô bôt, éyoñe te a ye ve ma bilé asu mimbé ya beta nkaʼalé a ne bebé nda Zambe, asu beta mfine mekoʼo ya tison a asu nda ma ye ke tabe. Nde njô bôt a nga ve ma kalate ate: amu mbamba wo Zambe wom ô mbe be ma.
Ane me nga ke e be bejôô ya bifuse bi si bi ne Efrate yat a ve be bekalate be njô bôt. Njô bôt a nga lôme bivete minsamba mewosan a bebebe bikabela be ke liʼitane ma. 
Eyoñe Sambala, mone Orônite, a Tôbiya, mbo ésaé a too mone Amonite, be nga wôʼô jame te, be nga nyoñe de mbia nyoñan nyô na: Môt a so na a zu jeñe mvaé bone bʼIsraél.
Ane me nga kui Yérusalém a tabe été melu mela. 
Nde me nga kôlô si a alu, teke kate môt éziñ jame Zambe wom a nga futi e nleme wom été na me bo asu Yérusalém. Me nji ke bi tite fe ve nyô me nga bete yôp. 
Me nga kui atan a alu, a lôt e mbé ya mbiʼili, asu e lôô ma mfaʼa ya anjeñe dragoñ, a mfaʼa ya mbé akun, me kele ma fombô mimfine ya Yérusalém mi nga buʼi, a mimbé mi nga diʼiban a nduan. 
Me nga lôt bebé mbé anjeñ, a bebé étame njô bôt, ve vôme tit me nga bete yôp é mbe ngul ya lôt a mbe momo. 
Me nga tulan mimbôʼôlé mi mveñ a alu ese, a ke ma fombô mfin. Eyoñe te me nga beta lôte mbé ya mbiʼili, a bulane mvus.
Bekobô mejô be nji ke yeme vôm me nga ke, nge jôm me nga bo. A kui éyoñe ji, me nji ke kate Beyude jam éziñ, nge betuni, nge biwôlô bi bôt, nge bekobô mejô, nge bôte bevoʼo be mbe be bili ésaé éziñ. 
Ane ñhe me nga jô be na: Mi lôô abime njuʼu bi tele été di! Yérusalém a ne ntyaman, a mimbé mié ndiʼan a nduan! Zaʼan, bi tame beta lôñ mfine mekoʼo ya Yérusalém, nalé bia ye bo te beta nyiñ ôson été. 
Ane me nga kañete be ane mbamba wo Zambe wom ô mbe be ma, a mejô njô bôt a nga kobô ma: nde be nga jô na: Nkôlaʼane si, bi lôñ! Ane be nga nyoñe ngul amu mbamba ntyiʼan be nga tyiʼi ate.
Eyoñe Sambala, mone Orônite, Tôbiya, mbo ésaé mone Amonite, a Gésém, mone Arabe, be nga wôʼô jame te, be nga woé bia a biasé bia. Be nga jô na: Jé mia bo le? Ye mia bene njôane njô bôt? 
Nde me nga yalane be na: Zambe ya yôb a ye bo na ésaé é wulu bia mvoʼé , bebo bisaé bé, bia ye kôlô si a lôñ: ve mia mi nji bi ngap, nge ngul, nge jame ya simesan e Yérusalém été.
Ane Eliasib, njôô betuni, a nga kôlô si ba be bobenyañe bé, be mbe fe betuni, a lôñe mbé mintômba. Be nga telé wô étyi, a yemete bivin yʼété; be nga telé wô étyi ataté nkum Méa a kui nkum Ananil. 
Bôte ya Yérikô be nga lôñe fefele jé; Zakure fe, mone Imri, a lôñe fefele jé. 
Bone be Sena be nga lôñe mbé bekos. Be nga bo nkpwas yʼété, a yemete fe bivin, mengôñ a mimbôñ mi étyé. 
Mérémôt, fefele jap; Mesulam, mone Bérékia, mone Mesézabil, a nga saé e fefele jap; Sadok, mone Baana, a nga saé e fefele jap; 
bôte ya Tékôa be nga tôé valé, ve benya bôtô ya valé be nji ke éjôé yʼésaé masa wobe si. 
Yôyada, mone Paséa, a Mesulam, mone Besôdia, be nga kôme nnôme mbé : be mane bo nkpwas yʼété a yemete bivin, mengôñ a mimbôñ. 
Melatia, mone Gabaonite, a nga saé e fefele jap, nalé fe Yadôn, mone Mérônôtite, a bôte ya Gabaoñ a Mispa, be soʼo vôme njôô yʼéfuse si é nʼEfrate yat a né; 
Uziél, mone Araya, a soʼo e zañe bekôme biôm a or, a nga saé e fefele jap, wôna Anania, nkôme bʼôlobinda kik a nga saé fefele Uziél. Nde be nga manʼésaé ya Yérusalém, a kui beta mfin a ne ndam. 
Refaya, mone Ur, évet éfase si jia ya Yérusalém, a nga saé fefele jap. 
Yedaya, mone Arouma a nga saé zôsôô a nda jé, wôna Atuk, mone Asabnia kik, a nga tôñ valé. 
Malkiya, mone Arim, a Asub, mone Payat-Môab, be nga saé éfase mfin éfe a nkum. 
Wôna Salum, mone Aloyék, évete yʼéfase si jia ya Yérusalém, ba be bon , be nga saé e fefele jap. 
Anun a bôte ya Zanôa, be nga kôme mbé ya mbiʼili: be nga lôñe wô a yemete bivine bié, mengôñ a mimbôñ. Be nga bo fe nlôñane mfin, a kui mbé akune mbuan, tañe menyiʼi me mo toyini. 
Malkiya, mone Rékab, évete ya Bét-Akérém a nga saé e mbé mbuan; nye a nga bôôé bivin, mengôñ a mimbôñ yʼété. 
Salun, mone Kôl. Ôzé, évete ya Mispa, a nga kôme mbé anjeñ: a nga lôñe wô, a buti fe wô, a yemete bivin, mengôñ a mimbôñ. A nga lôñe fe mfine yʼébataʼa nkee minlôman bebé a afube njô bôt, a kui ôbete wo sis ô soʼo tisone David.  
E mvuse jé, Néhémie, mone Azbuk, évete yʼéfase si ya Bét-Sur, a nga kôm a kui Zôsôa mesoñ me David, a kui fe ébataʼa é ne mboon a mo, a a kui nda mimben. 
Bone be Lévi bana be nga saé e mvuse jé: Reyum, mone Bani, a e fefele jé, Asabia, a nga saé asu éfas éjôé jé; évete yʼéfas éjôé ya Kéyéla. 
Bobenyañ, Bavayi, mone Enédad, évete yʼéfas éjôé ya Kéyéla, be nga saé e mvuse jé; 
Ezér, mone Yasua, a too évete ya Mispa, a nga kôm afôla mfin afe, bebé a abete da ke e nda mengaa, vôm abuʼu nda é né.
E mvuse jé, Baruk, mone Zabayi, a nga kôme vôm mfe a ayoñ ése, ataté abuʼu nda , a kui mbé ya nda Eliasib, njôô betuni. 
E mvuse jé, Mérémôt, mone Urie, mone Akôt, a nga kôme vôme mfe, ataté mbé ya nda Eliasib, a kui vôme nda Eliasib ja suʼu. 
E mvuse jé, betuni, e bôte be too njeʼese, be nga saé. 
E mvuse betuni, Bényamin a Asub, be nga saé bebé a nda jap; e mvuse jap, Azaria, mone Maséya, mone Anania, a nga saé e fefele nda jé. 
E mvuse jé, Binui, a kui akuʼu nda , a a kui abuʼu nda .
Palal, mone Uzayi, a nga saé zôsôô a akuʼu nda njô bôt, bebé a nseñe nda mimbôk. Pedaya, mone Paréôk, a nga saé e mvuse jé. 
Benétinieñ, be nga saé e jôp da tôô, zôsôô fe a nkum wo kui atan. 
E mvuse jap, bôte ya Tekôa be nga kôme vôme mfe, a too zôsôô a nkum ô ne anen wo kui atan, a kui mfin Ofél.
E mbé bikabela yôp, betuni be nga saé môt ase ôsu ya nda jé. 
E mvuse jap, Sadok, mone Imer, a nga saé ôsu ya nda jé. Semaéya, mone Sekania, mbaʼale ya jôp da tôô, a nga saé e mvuse jé. 
E mvuse jap, Anania, mone Sélémia a Anun, mone Samane Salaf, be nga kôm afôla mfin afe. E mvuse jap, Mesulam, mone Bérékia, a nga saé zôsôô a étune nda jé. 
Malkiya, wua ya belui biôm, a nga saé e mvuse jé, a kui menda Benétinieñ a bebo makit, zôsôô a mbé Mifkad, a a kui étune nda ya yôp é ne abuʼu nda . 
Bekôme biôm bi ne mboon a or, a bebo makit, be nga saé e zañe étune nda ya yôp é ne abuʼu nda , a mbé mintômba.
Ve Sambala, Tôbiya, Bearabe, Beamônite a Beasdôdieñ, be nga dañe yaa éyoñ be nga wôʼô na nkôman mimfine ya Yérusalém wo ke ôsu, a na, mevôm mese me mbe ntuan, be tatéya na ba dibe me. 
Nde bese be nga vute ngame ya zu wosane Yérusalém a liti nye njuk.
Bi nga yeʼelane Zambe wongan, a bi nga telé nsamba bemombô môs baa alu amu be. Nalé bi nga kamane biabebien éyoñ ése be ne zu wosane bia. 
Ve Yuda a nga jô na: Bôt be beʼe mimbeʼe be nji bi ngul a mevôm me ne ntyaman me dañeya abui: ajô te bi nji bi nguleya beta lôñe mfine mekoʼo wu. 
A besiñe bangan be nga jô jô na: Ba ye bo te yem, a bo te yene jôm, akekui bi kuiya ézezañe jap: bia ye wôé be, éyoñe te bia ye telé ésaé. 
Ve Beyude ba be be be nga too bebé be nga zu kate bia foé biyoñ awôme na: Ba so mevôme mese na be zu wosane bia.
Nde me nga ke ma jeñ mevôm mese me ne e mvuse mfine mekok , me too édok, a telé bezimbi ane mebum me né, be bili fe minkpwaté mekôn a bilaé. 
Eyoñ me maneya fombô ane bôt be tele, me nga kobô benya bôtô, bekobô mejô a ba bevoʼo bese na: Te koone be woñ! Mi simesaʼane Nti, nyô a ne anen a angôndô, nalé mia ye wosan asu bobenyoñ, bobefame benan a bobebinga benan, binga benan a menda menan!
Eyoñe te besiñe bangan be nga wôʼô na be kateya bia foé, ane Zambe a nga tyame jam be nga kômbô bo, ve bia bese bi nga bulane mfine mekok , môt ase ésaé jé. 
Ataté môs ôte, ngabe jia ya bebo bisaé bam é nga lôñe mfine mekok , a nyô fok é nga bili mekoñ, biben, bilaé a melôʼô bityé. Bivet bi mbe bi tele e mvuse nda bôte Yuda ése. 
Ba be nga lôñe mfin a ba be mbe be kalaʼane mimbeʼe be nga bo ésaé a wo wua, wo ôvoʼo kik ô bili jôme mewosan; 
môt ase ya ba be mbe be lôñôk, a nga bili nkpwaté mekône wé ntiñetan angeteñ: be nga bo ésaé be too nalé. Môt a loñe toñ a nga tele ma bebé. 
Ane me nga jô benya bôtô, bekobô mejô a bôte bevoʼo bese na: Ésaé é ne anen a ndam, a bi ne mmialan mfine mfin, bana ôyap a ba bevok. 
Sulaʼan e fefele jangan, e vôm mia ye wôʼô tyiñe toñ: Zambe wongan a ye wosan asu dangan. 
Avale te nde bi nga kee ésaé ôsu, éfase jia ya be bia é bili mekoñ ataté melendé me tyé, akekui éyoñ ateté da yené. 
Eyoñe te fe nje me nga beta jô bôte na: Môt ase a ye lôt alu e Yérusalém baa mbo ésaé wé; bia yiane bi nsamba bebaʼale a alu, wôna a amôs bôte bese be bo ésaé. 
A bia ye bo te vaa mengômesane mangan. Wôna ma, bobejañ, bisoé bebo bisaé biam, bôte ba mombô be nga tôñe ma: môt ase a nga bili ve biôm mewosan a mendim.
Bôte yʼayoñ a e binga bap be nga tat abui a bobenyañ Beyude. 
Bevok be nga jô na: Biabebien, bobefame bangan a bobebinga bangan bi ne abui; bia kômbô nyoñe fôn, éyoñe te bia ye di a nyiñ: 
ba bevok be nga jô na: Bia ve mefube bidi mangan, mefube mindiʼi mangan, a menda mangan éban, asu ya nyoñe fôn éyoñe mfumbale zaé a kuiya. 
Befe be nga jô na: Bi nga kôlé moné bi liʼi mefube bidi mangan a mefube mindiʼi mangan éban, asu toya njô bôt. 
Ve a too na bia fe bi beʼe menyôl ane bobejañ; bone bangan be ne fe ane bone bap: ve tame yene na, bi veñesaneya bobefame bangan a bobebinga bangan alo; be maneya veñesan abui ya bobebinga bangan alo, biabebien teke nguleya bo jam, mefube bidi mangan, a mefube mindiʼi mangan me ntoo asu bôte befe. 
Me nga dañe wôʼô ôlun éyoñe me nga wôʼô ñyône wop a minkobô mite. 
Nde me nga tyiʼi na: Ma zu ve biwôlô bi bôt a betyiʼi mejô mekua: ane me nga jô be na: Jia! Mia kôlé bobenyoñe biôm a nseñge! Ane me nga sulane beta ékôan amu ajô dap. 
Me nga jô be na: Bi nga kôté bobejañ be nga kuaban e be meyoñ me ne te yeme Zambe a abime ngul bi nga bili, vʼéyoñe ji miabebien mia kuane bobenyoñe benan e be bôte ya ayoñe dangan! Be nga tabe bivô, amu be nji ke bi jame ya yalan. 
Ane me nga kee nkobô ôsu na: Jam mia bo e nji ke bo mvaé. Ke mia yiane wulu mi koo e Zambe wongane woñ, éyoñe te meyoñ me ne te yeme Zambe, me ne besiñe bangan, ma ye bo te biasé bia? 
Ma fe, bobejañe bam, a bisoé bebo bisaé bam, bi nga kôlé be moné a fôn, njamaʼane be mvôla éte! 
Bulaʼane be mefube bidi mabe den, nalé fe mefube mindiʼi map, beôlivié bab a menda map, ô laté a ngabe ntete ya moné, nyô ya fôn, avut a nyô ya mbon mi nga yemete be ane nsenge. 
Nde be nga yalane na: Bia ye bulane biôme bite, a bia ye bo te sili be jôm, bia ye bo e jam wo jô: ane me nga loone betuni a bo na bôte bana be kane ngana ya bo avale be nga jô ôsu viap. 
Me nga samese mfeʼe yʼalôʼô dam a jô na: Avalʼébiene di nde fe Zambe a ye samese môt ase a ye bo te tôé mejô mé: a ye samese nye atan ya nda jé a atane ya biôme bié, nalé ba ye samese a liʼi môt ate te jôme mo! Ane ékôane bôt ése é nga jô na: Nalé a bobaʼan! A wumulu Nti. A bôte bese be nga bo ane be nga jô.
Ataté môse njô bôt a nga telé ma me bo ngovina wop, e si ya Yuda ataté mbu mewôme baa a kui mbu mewôme lale a baa njô bôt Artakzersés, tañe mimbu awôm a mibaé, toʼo ma, toʼo bobejañ, teke môt a nga nyiñ a akume da yiane ngovina. 
Eyoñe te me ngenane te so, bengovina yʼôsu be nga liti bôt ényan, be nga sili be besikel be argent mewôm menyin, belet a woon bi bete yôp; toʼo bisoé bebo bisaé biabe fe bi nga tibi bôte yôp. Ma me nji ke bo nalé amu nkoone Zambe wome woñ. 
Nalé fe na, me nga bo ésaé ya kôme mfine mekoʼo wu, a bi nji kuse afub éziñ, a bisaé bebo bisaé biam bise mfulaʼan, bi nga bo ésaé. 
Bôt be nga di e tawôlô wom ntet a mewôm metan: Beyude, bekobô mejô, te lañe bôt be nga zu be bia be soʼo be meyoñ ma bômane bia. 
Môs ôse be nga kômesane ma ngume nyak, mintômba misaman mi too ntoban a anen; a melu awôm mese, be nga kômesane woon ase a yian abui abui. Akôsa bo nalé me nji ke sili biôm bia yiane ngovina, amu adit ésaé é nga titi bôt bete bitul.
A Zambe wom! Ô simesaʼane ma mbamba nsimesan amu mam mese me boya asu bôte bana.
Eyoñe Sambala, Tôbiya, Gésém monʼArabe a besiñ bangan bevok be nga nyoñe foé na, me beteya mane lôñe mfine mekok , a na teke fe vôm éziñ a yoo, valé me ngenan te futi bivin e mimbé, 
Sambala a Gésém be nga lôme ma mbañete na: Zaʼak, bia be wo bi tame laan e Kefirim, e mbiʼili Onô. Valé be maneya kômesane na ba zu bo ma mbia jam. 
Nde me nga lôme be éyalan a minlômane na: Me bili beta ésaé ya bo, a me se nguleya sis: amu jé ésaé ja yiane tebe nté ma liʼi je a zu e be mia? 
Mbañete wua be nga lôme wô tañe biyoñ binyin, a ma me nga bulane be vʼavale éyalane da. 
Nde Sambala a nga lôme ma mbañete te wua éyoñe tane a ésoé mbo ésaé jé é bili kalate e mo a yoo. 
Kalatʼate a mbe ntilane na: Foé ja mialan e meyoñ , a Gasmu a yemete na, wo a Beyude mi bili ôsimesan ya ben éjôé, ajô te wo beta lôñe mfine mekok . Ba jô na wo ye bo njô bôte wop. 
Ô teléya fe telé bekulu mejô be kulu mejô e Yérusalém asu dôé na: Njô a ntoo e Yuda! Eyoñe ji avale menyiñe te da ye kui e be njô bôt. Zaʼa ñhe bia be wo bi fase jame te. 
Ane me nga yalane nye na: Avale menyiñ wo kobô de le e nji ke bo été, womiene wo té té de! 
Amu bôte bete bese be nga kômbô ve bia woñ be jôʼô na: Ba ye dimili ngule minlem, a ésaé ja ye bo momo. A Zambe vaʼa ma ngul éyoñe ji!
Nde me nga ke e be Semaéya, mone Delaya, mone Meyetabél, a nga fet émien e nda été a jô na: Zaʼa bi ke nsamba e nda Zambe, ézezañe nda Zambe a dibe mimbé yʼété, amu ba zu wôé wo, a ba ye zu wôé wo a alu. 
Me nga yalane na: Môt a ne ane ma a ne nguleya tubʼaya? A môte mbé a ne ane ma a ne nguleya nyiine nda Zambe a nyiñ? Me se nguleya nyiin. 
Me nga suʼulane yeme na sake Zambe nyʼa nga lôme nye, vʼa nga kulu ajô dame nalé amu Sambala a Tôbiya be nga kuse nye. 
Eyoñe be nga kuse nye, be nga simesane na ma ye ko woñ a tôñe mefeʼe mé, a bo jam é ne nsem; éyoñe te be nga ye ve ma mbia jôé asu ya samele ma.
A Zambe wom, ô simesaʼane Tôbiya, Sambala, a mimboone miap, nalé fe Nôadia, minga a ne nkulu mejô, a bekulu mejô bevok; be nga jeñe na be ve ma woñ. 
Mfine mekok ô nga man e ngonʼélul é too melu mewôm mebaé a metan, tañe môse mewôm metan a mibaé. 
Eyoñ besiñe bangane bese be nga wôʼô ajô te, ba bese be ne te yeme Zambe be bômaʼane bia, be nga ko woñ a silibane si e mise mabe mebien, a suʼulane yene na: Ésaé é nga boban amu nkômbane Zambe wongan.
Melu mete, biwôlô bi bôte biziñe ya Yuda fe bi nga lôme Tôbiya bekalatʼéyoñ ése, bekalate bevoʼo be soʼo be Tôbiya be kelek e be be. 
Amu bôt abui ya Yuda be nga kalane minkale ya late nye ngbwa, amu a mbe nnôme ngone Sekaria, mone Ara, a na, mone wé, Yôanañ, a nga luʼu ngone Mesulam, mone Berékia. 
Be mbe be seʼe nye, me too, be kele fe kate nye mam ma kobô. Tôbiya a nga lôme bekalate ya ve ma woñ.
Eyoñe mfin ô beteya mane lôñeban, a ma ki me maneya yemete bivine ya mimbé, nde be nga telé bebaʼale mimbé, beyia bia a Belévit e bisaé biap. 
Me nga ve mebendé mam e be mojañe wom Anani, nalé fe e be Anania, ntebʼôsu ya nda mengale ya Yérusalém, a too bôt abui ôsu amu mbamba ntabane wé a amu a nga ko Zambe woñ. 
Me nga jô be na: Mimbé ya Yérusalém mia ye bo teke diiban éyoñ ayôñe jôp é ngenan te bo, a ba ye fete mimbé a mengôñ mi too; bôte be too Yérusalém ba ye baʼale nlam, môt ase e vôme wé, a môt ase ôsu ya nda jé. 
Tison é mbe ndam a anen, ve teke bôt abui; menda fe me mbe teke nlôñan.
Nde Zambe wom a nga futi ôsimesan e nleme wom été ya sulane benya bôtô, bivet a jama bôte na me lañe be. Me nga yene kalate bindane bi bôt be nga taté bet, a koone ntilane na.
Bôte ya éfuse si ya Yuda be nga so minkôm, mbe Nébukatnétzar, njô bôte ya Babilôn, a nga kee be, a mbe be nga bulan e Yérusalém a e Yuda, môt ase e tisone jé. 
Be nga so ba be Zôrôbabél, Yasua, Néhémie, Azaria, Raamia, Nahamani, Mardôsé, Bilkan, Misperét, Bignayi, Nehum, Baana. Tañe befame ya bôte yʼIsraél:
bone be Paréôk: 2172;
bone be Sefatia: 372;
bone bʼAra: 652;
bone be Pahat-Môab, ba be Yasua a ba be Yôab: 2818;
bone bʼElam: 1254;
bone be Zatu: 845;
bone be Zakayi: 760;
bone be Binuyi 648;
bone be Bebayi 628;
bone bʼAzgad 2322;
bone bʼAdonikam 667;
bone be Bignayi 2067;
bone bʼAdin 655;
bone bʼAter ya nda bôte Ezékias 98;
bone bʼAkum 328;
bone be Bétsayi: 324;
bone bʼArif 112;
bebialébialé ya Gabaoñ 95;
bôte ya Bétléhém a Nétôfa 188;
bôte yʼAnatot 128;
bôte ya Bét-Azmavét 42;
bôte ya Kiryat-Yearim, Kefira a Beérôt 743;
bôte ya Rama a Géba 621;
bôte ya Mikmas 122;
bôte ya Bétél a Ayi 123;
bôte ya Nébô mbok 52;
bôte ya Elam mbok 1254;
bôt bʼArim 320;
bôt be nga so Yérikô 345;
bôt be nga so Lôd, Adid a Onô 721; 
bôte be nga so Séna 3930;
betuni: bone be Yedaéya, e ndaa Yasua 973;
bone bʼImer 1052;
bone be Pasur 1247;
bone bʼArim 1017.
Belévit: bone be Yasua a Kadmiél ya bone bʼÔdva 74.
Beyia bia: bone bʼAsaf 148.
Bebaʼale mimbé: bone be Salum, Ater, Talmon, Akkub, Atita, be Kôbayi 138.
Benétinieñ: bone be Siya, Asufa a bone be Tabaôt.
Bone be Kérôs, ba be Sia, bone be Padôn.
Bone be Lebana, bone bʼAgbaba, bone be Salmayi;
bone bʼAnan, bone be Gidél, bone Gahar,
bone be Reaya, bone be Retsin, bone be Nekôda,
bone be Gazam, bone bʼUza, bone be Paséa.
Bone be Bésayi, bone be Mehurim, bone be Néfiksim,
bone be Bakbuk, bone bʼAkufa, bone bʼArur;
bone be Batlut, bone be Mehida, bone bʼArka,
bone be Barkôs, bone be Sisera, bone be Tama.
Bone Nétsia, bone bʼAtifa,
bone bebo bisaé be Solômon: bone be Sôtayi, bone be Sôférét, bone be Périda.
Bone Yaala, bone Darkôn, bone be Gidél,
bone be Sefatia, bone bʼAtil, bone be Pôkérét-Atsebayim, bone bʼAmon.
Benétinieñ bese a bone bebo bisaé be Solômon 392.
Bana be ne bôt be nga so Tél-Méla, Tél-Arka, Kerub-Adôn a Imér, mbe be nga kate liti na nda bôte jap a mvoñe bôte jap be mbe Israél:
Bone be Delaya, bone be Tôbiya, bone be Nékôda 642.
Ba ya betuni: bone bʼÔbaya, bone bʼAkôt, bone be Barsilayi, nyô a nga luʼu ngone Barsilayi môte ya Galad, a nye a nga yôbane jôé dap.
Be nga jeñe bindane biap, ve teke yene bie. Ajô te be nji fe beta saé ésaé betuni.
Ngovina a nga jô be na be bo te beta di biôm bia dañ étyi, akekui ntuni éziñ a tatéya yemelan nkômbane Zambe a zene ya Urim a tumim.
Bôte bese be mbe 42360. 
Te lañe bebo bisaé bap be ne befam a ba be ne binga tañe bôte 7337. E bôte bete été beyia bia, befam a binga, be mbe 245. Bikabela bi mbe 736, bemulé 245; 
bekamel 435 a bijakase 6720.
Abui minlô ya menda me bôt mi nga ve biôm asu bisaé melôñ. Asu nkobe ya melôñ, ngovina a nga ve bedrakme be or toyini; bilaé mewôm metan; melôʼô, asu betuni, mintete mitan a mewôm mela. 
Minlô ya menda me bôt mi nga ve bedrakme be or toyini mewôm mebaé asu nkobe melôñ a bemine be argent toyini ébaé a mintete mibaé. 
Bôte bevoʼo bese be nga ve bedrakme be or toyini mewôm mebaé, bemine be argent toyini ébaé a melôʼô betuni mewôm mesaman a zamgbwa.
Betuni a Belévit, bebaʼale mimbé, beyia bia, bôte ya ayoñ, Benétinieñ a Israél ase, be nga tabe bitisone biap.
Ngone zamgbwale é nga kui bone bʼIsraél be too e bitisone biap. Eyoñe te ñhe bôte bese be nga sulan ane môte wua, e vôm a mbe ôsu ya mbé mendim. Nde be nga jô Esdras, Ntili bekalate na, a zuu kalate metiñe me Môze, mme Nti a nga bendé Israél. 
Ane Esdras, ntuni , a nga soo kalate metiñ ôsu ékôane bôt, é mbe befam a binga, a ba bese be mbe nguleya wôʼô jam é nga jôban. Jame di é nga boban ngone zamgbwale é too alu da.
A nga lañ e kalatʼété, ataté mametyé a kui zañe môs , a tele vôm a ne ôsu mbé mendim: befam, binga a ba be mbe nguleya wôk be too. Bôte bese be nga tuʼa vôʼôlô nlañane kalate metiñ. 
Esdras, ñyeme bekalate, a nga tele e monʼéwolo bilé yôp, nye a nga kômban amu awolo te. Bôte bana be nga tele nye fefel e mbo nnôm: Matitia, Séma, Anaya, Uri, Ilkiya a Maséya: e mbo ngal: Pedaya, Mikaél, Malkiya, Asum, Asbadana, Zakari a Mesulam. 
Ane Esdras a nga kui kalate bôte bese be lôô, amu a mbe a tele ôyabe yôp a dañe bôte bese. Eyoñ a nga kui nye, nde bôte bese be nga tebe betetele. 
Esdras a nga botane Nti, e Zambe a ne anen, a bôte bese be nga yalane na: Amen! Amen! Ve kumbu a kañ asu Nti, mesu me butu si. 
Yasua, Bani, Kérébia, Yamin, Akub, Kabetayi, Odiya, Maséya, Kélita, Azaria, Yôzabad, Anañ, Pelaya a Belévit, be nga bo ésaé ya kôñelane be metiñe na be tuʼa me wôk a bôte bese be nga tele betetele. 
Be mbe be lañek ne sañesañ e kalate metiñe me Zambʼété, a kate atinan ya vôm ba te lañ, ane bôt be ne tuʼa wôk jôm ba te lañ.
Néhémie ngovina, Esdras ntuni a ñyeme bekalate, nalé fe belevite, be nga bo ésaé ya yeʼele bôt. Be nga jô bôte bese na: Môse wu ô ne ntelan ngumba asu Nti, e Zambe wônan. Te taban ôlun été nge e miliʼi été! Amu bôte bese be nga yôn éyoñ be nga wôʼô mejô ya kalate metiñ. 
Esdras a nga jô be na: Kelan a di betit be ne avoñ, a nyu biôm bi nʼévôvoé, a lôme mengap e be ba be nji bi jôm: amu môse wu ô ne ntelan asu Nti wongan; te wôʼan ôlun amu avaʼa Nti nde é ne ngule jenan. 
Belévit be jeʼe bôte bese minlem be jôʼô na: Tabaʼane bivôl, amu môse wu ô nʼétyi, te wôʼan ôlun! 
Ane bôte bese be nga ke be nga tuʼa wôʼô mejô be nga kate be.
E môse baa, minlô menda me bôte ya ngum ayoñ betuni a Belévit, be nga sulan e be Esdras ñyeme bekalate na be vôʼôlô mejô ya metiñ. 
Be nga koone ntilan e metiñ été na Nti a nga kobô a anyu Môze na: Bone bʼIsraél ba yiane tabe bibeme si éyoñ abôʼô ya ngone zamgbwale da boban. 
Nalé fe na ba yiane mialane foé e bitisone biab a e Yérusaleme na: Kelane nkôl a nyoñ mebui mʼôlivié, mebui mʼôlivié yʼafan, mebui me mirte, mebui melen a mebui bilé bise bi bili abui mekaé, mi lôñe bibem, avale ntilan ô né. 
Nde bôte be nga ke a nyoñe mebui bilé mete. Be nga lôñe bebiene bibem, môt ase éfuse si ya nda jé, e minseñe miap, e minseñe ya nda Zambe, e vôme ya mbé mendim, a e vôme ya mbé Efrayim. 
Ekôane bôt ése ya ba be nga so minkôm é nga lôñe bibem a tabe bie si. Ataté melu Yasua mone Nun a kui môse wu, bone bʼIsraél be nji tame bo jame nalé: beta mevak me nga boban.
Môs ôse be nga lañ e kalate metiñ été, ataté môs ôsu a kui wu wo suʼulan. Be nga jem abôk tañe melu zamgbwal. Ekôan ja dib abôk é nga boban e môse muame, aval ane ñyeʼelan ô mbe.
Ngon éte é too melu mewôm mebaé a menyin, bone bʼIsraél be nga sulan be beʼe minkuta a nyôle ñwoʼon asub a étek asu mbômbane zaé ya kañe Zambe. 
Eyoñe bôte bese ya mvoñe Israél be maneya kandan a bikuu be nga sulane vôme wua, asu ya meme minseme miab a bikobe bʼésaa bap. 
Eyoñe be nga tebe tetele e vôme wop, be nga lañe kalate metiñe Nti, e Zambe wop, tañe mewolo mela; tañe mewolo mefe mela, be nga meme minseme miap, a kumbu si asu Nti, e Zambe wop. 
Yasua, Bani, Kadmiél, Kebania, Buni, Kérébia, Bani a Kenani, be nga bet e fôsbôdene Belévit a yôtane tyiñe yôb be Nti, e Zambe wop. 
A Belévit, Yasua, Kadmiél, Bani, Akabnia, Kérébia, Odiya, Kebania a Petaya be nga jô na: Tebaʼan betetele a kañane Nti, e Zambe wônan, ataté nnôm éto a kui nnôm éto! Ba yiane kañe jôé dôé e nʼétôtok, nde da dañ ébotan ése a ékañaʼa ése! 
Wo Nti, wo étam ô nga té yôp, yôbe ya môp a nkane bita wé ôse, nalé fe si a jôm ése é nʼété; mañ a biôm bise bi nʼété. Wo ve biôm bite bise ényiñ. Nkane bita ya yôp wo kumbu si ôsu viôé. 
Wo, e Zambe a ne Nti, ô nga tobe Abram a bo nye na a kôlô Ur ya Kaldé. Ô nga yôlé nye jôé na Abraham. 
Ô nga yen a bili nlem ô ne zôsôô asu dôé: ajô te ô nga bo élat a nye na ô ve mvoñe bôte jé si bôte ya Kanaan, Behétieñ, Beamorééñ, Beférézieñ, Beyébuzieñ a Begirgazieñ, a ô nga tôé njôane wôé amu wo fe ô ne zôsôô .
O nga yene njuʼu bʼésaa bangan Ejipte, 
a ô nga wôʼô fe miñyône miab e mfôm évele mañ, ô nga liti mendem a bitua bi mam bia wosane Faraoñ, bebo bisaé bé a bôte bese ya si jé, amu ô mbe ô yemek avale be nga belane be a mebune mese. Ajô te ô nga bo na jôé dôé e wum a kui môse ya den. 
O nga kandé mañ ôsu viap, a be nga lôt e nkôte ya ézezañe mañ; ve ô nga sôʼôlô ba be nga tôñe be mvus e yee été aval ane ba wua akok e ngule mendim. 
Amôs, ô nga liti be zen a nsume nkut; a alu, ô nga faé éfufub e zene be nga yiane tôñ a nsume nduan. 
O nga sis e nkôle Sinayi yôp; ô nga ve be minjôan mi ne zôsôô , metiñe bebela, memvinda a mebendé bi ne étua mvaé. 
O nga bo na be yeme Sabate wôé a nʼétyi, a ô nga kalane be mebendé, memvinda a metiñ e be Môze mbo ésaé wôé. 
O nga ve be bidi bi soʼo yôb éyoñ be nga wôʼô zaé; éyoñ be nga wôʼô évé, ô nga ve be mendim me soʼo akoʼo été, a ô nga jô be na be nyoñe si ô nga kane ngana na wo ye ve be.
Ve balé bete a bʼésaa bangan be nga bo mebun a ntibe ya bo wo mewôk. Be nji ke bo mebendé môé mewôk, 
be nga bene bo mewôk a bo te fe simesan bitua bi mam ô nga bo be. Be nga bo melo, a e mbenan éjôé wob été, bebien be nga telé évete na be bulan éto belo Ejipte. Ve wo ô ne e Zambe a jamé, nyô a ko éngôngol a mvamane bôt, te jiʼa yaa a mvam abui, ô nji ke liʼi be, 
toʼo éyoñ be nga kôme bebien mone nyak a ékpwembé é ne nyeman a jô na: Zambe wôé a nga soo wo Ejipte nye nyô, a éyoñe be nga bo wo mame ya na ô yaa, 
e beta mvame wôé été, ô nji ke liʼi be nkôte si, a nsume nkut ô nji ke jôʼé liti be zen a môs e dulu dab été, nge nsume nduan e jôʼé faé bʼéfufup a alu e zene be nga yiane tôñ. 
O nga ve be mbamba nsisim ya yeme yemelane mam; ô nji ke bene ve be mana e menyu map, a ô nga ve be mendim amu évé jap. 
Nté mimbu mewôm menyin, ô nga baʼale be e nkôte si, be nji ke jeñe jôm éziñ; mengômesane mab me nji ke wu, a mebo mab me nji ke vus. 
O nga ve be bijôé a meyoñ , a ve be bifuse bi si bi ne e minné yôb ane ngap. Be nga nyoñe si njô bôte Sihoñ, nalé fe e si njô bôte ya Ebroñ, a si Og, njô bôte ya Basañ. 
O nga fôlô bone bab anʼateté ya yôp, a nyiñeli be e si ô nga jô bʼésaa na ba ye nyoñ é bo énjap. 
Ane bon , ô nga samele bôte ya Kanaan be too si éte ôsu viap, a ve be je e mo map, nalé fe bejô bôte bab a meyoñ mese ya si éte na be bo be ane ba kômbô. 
Be nga nyoñ bitison bi ne mbôman a alem, si jap é too fe atek; be nga nyoñe menda me ne njalan a mevale mʼakume mese: menjeñe mfaʼan, mefube mindik, beôlivié a bilé bia wume bibuma abui abui; be nga di, be nga jaé, be nga vem a nyiñ e mefoʼo été, amu beta mvame wôé.
Akôsa bo nalé, be nga bo melo a ben éjôé jôé. Be nga lume metiñe môé mvus; be nga wôé bekulu mejô bôé be nga bendé be na be beta kôñelane be wo a bo te beta bo mam ma soñe wo. 
Ajô te ô nga ve be e mo besiñe bap, be ve tibili be. Vʼéyoñe njuʼu wop, be nga yône be wo, a wo ô nga wôʼô be ô too e yôb été; e beta mvame wôé été, ô nga ve be bekôté bôt be nga nyii be e mo besiñe bap. 
Eyoñ be biya awoʼon, be nga beta taté na ba bo abé asu dôé, éyoñe te ô nga liʼi be e mo besiñe bap, be ve dañe be. Ve be nga beta yône be wo, a wo ô nga wôʼô be ô too e yôb été, a e beta mvame wôé été ô nga nyii be biyoñ biyoñ. 
O nga lebe be na be bulane be wo, ve be nga bo mebun a bo te vôʼôlô mebendé môé. Be nga bo minjôane miôé abé , mmie mia bo môt ase a bo mie mewôʼô na a nyiñ; be nga bete bitul, mbetane ya ben éjôé; be nga bo melo a be nji ke bo mewôk. 
O nga jibi be abui mimbu, a lebe be a nsisime wôé anyu be bekulu mejô bôé: ve be nji kee melo map. Ajô te ô nga kee be e mo meyoñe bikuu. 
E beta mvame wôé été, ô nji ke mane jiane be, nge liʼi be, amu ô ne Zambe a mvaman a ko éngôngol.
Eyoñe jina, a Zambe wongan, Zambe a ne anen, ngul a éko woñ, wo wo baʼale élat a mvam , te yene njuʼu wo kui be bia ane mone jam: biabebien, bejô bôte bangan bebo bisaé bangan, betuni bangan, bekulu mejô bangan, a bôte bôé bese, ataté éyoñe bejô bôte yʼAsiri, a kui môse wu. 
Mfaʼa jam ese e kuiya e be bia, ô ne zôsôô , amu ô litiya na ô ne foʼo zôsôô , ve bia bi boya abé . 
Bejô bôte bangan, bivete biangan, betuni bangan a bʼésaa bangan, be nji bo metiñe môé, a be nji ke tabe mebendé môé nge melep ô nga ve be ntyel. 
Eyoñ be nga too si jap, ézezañ ézuʼu akum, ô nga ve be si é ne ndam a atek, nje ô nga telé ôsu viap; be nji ke saane wo, a be nji ke bulane mvus e mbia mimboone miap été. 
Den bi ntoo alo! Bia bana bi ntoo alo e si ô nga ve bʼésaa bangan na be di bibuma bié a mefoʼo mé! 
Abui mefoʼo ya si éte, é ntoo asu bejô bôt ô nga futi éjôé jangane si, amu minseme miangan; bejô bôte bete ba tibi bia yôp éyoñe ji ane ba kômbô, avale te fe ba bo biyeme biangan: éyoñe ji bi ne e beta ôlun été!
Amu mam mese me maneya kui e be bia, nde bia nyoñe ngume ntyiʼan a baʼale wô ntilan. Biyôlé bivete biangan, Belévit bangan a betuni bangan bi ne ntilan e bekalate bete été. 
E bekalate bete, wo ye koone na: Néhémie Ngovina, mon Akalia, Sedékias, 
Seraya, Azaria, Yérémi, 
Pasur, Amaria, Malkiya, 
Atuk, Kebania, Maluk, 
Arim, Merémôt, Abdias, 
Daniel, Ginetôn, Baruk, 
Mesulam, Abiya, Miyamin, 
Mazia, Bilgayi, Semaéya, betuni. 
Belévit: Yasua mon Azania, Binuyi ya bone bʼEnadad, Kadmiél, 
a bobenyañe bap Kebania, Odiya, Kelita, Pelaya, Anañ, 
Mika, Rehôb, Akabia, 
Zakur, Kérébia, Kebania, 
Odiya, Bani, Beninu.
Bivete yʼayoñ: Paréôk, Pahat-Môab, Elam, Zatu, Bani, 
Buni, Azgad, Bebayi, 
Adôniya, Bignayi, Adin, 
Ater, Ezékias, Azur, 
Odiya, Akum, Bétsayi, 
Arif, Anatôt, Nébayi, 
Magpiak, Mesulam, Ezir, 
Mekézabil, Sadok, Yadua, 
Pelatia, Anañ, Asaya, 
Yôsé, Anania, Akub 
Aloyék, Pilya, Kôbék, 
Rehum, Akabina, Maséya, 
Ayiya, Yanañ, Anañ, 
Maluk Arim, Baana. 
Bôte bevoʼo yʼayoñ, betuni, Belévit, bebaʼale mimbé, beyia bia, Benétinieñ a ba bese be nga kandane meyoñ bikuu na ba tôñe metiñe me Zambe, binga bap, bobefame bap a bobebinga bap, ba bese be ne ngul mfaʼa ya ñyeman a atyeñ, 
ba lat a ba ya bobenyañe bap ba dañe bi ésemé. Ba tiñeti a nkanane ngana, a ba kalane minkale na ba zu wulu e metiñe me Zambʼété, mme a nga kalane Môze mbo ésaé Zambe, a baʼale a bo mebendé me Nti wongan mese, minjôane mié a memvinda mé. 
Bia tiñeti na bia ye bo te ve bengone bangan e be bôte ya si bi too, nge luʼu bobefame bangan bengone bap; 
bia ye bo te kuse jôme môse sabat a mimôse mebôk e be bôte ba ye soo akum a bidi ya kuan e môse sabat . Mbu zamgbwalʼôse, bia ye ve si awoʼon a bo te sili ñyaʼane mvôla éziñ.
Bi veya fe biabebiene mebendé ma yemete bia na bi ve ngabe jia ya sikel nkabane ngabʼéla, mbu ôse, asu ésaé ya ndaa e Zambe wongan. 
Asu belet é ne ntaʼane minnoñ, asu mimveane yʼéyoñ ése, asu mveane ngumba, wo boban éyoñ ése e mimôse mi Sabat, asu meté me ngon a beta mebôk , asu biôm bi ne ntelan étyi, asu biôm ba tyik amu abé , mfaʼa ya bulu Israél nsem, a asu jam ése da boban e ndaa Zambe wongan. 
Bia te bo asimba , betuni, Belévit a bôte bevoʼo bese, asu njaʼa bia yiane soo je mbu ôse ane mvean e ndaa Zambe wongan, aval ane menda me bôte mangan me né, a mingume biyoñ, nalé ba ye diʼi je ataʼa metunaʼa yôp, aval e ne ntilan e kalate metiñ. 
Bia te tiñeti na mbu ôse, bia ye soo bembômô ya si jangan a bembômô bibuma bese ya bilé bise e ndaa Nti; 
bi tiñetiya fe na bia ye soo mintôle ya bobefame bangan, a mintôle ya mimbam biyeme miangan asu betuni ba bo ésaé e ndaa Zambe wongan aval e ne ntilan e metiñ: mintôle ya mimbam biyeme miangan mi ne anen a mi ya mimbame miangan mi ne tyôtyoé; 
a na bia ye soo betuni bembômô ya ébase fône jangan, a mengap bi nga ke bia vaa e biôme biangan été, bibuma ya bilé bise, mfefé woon a mbon a naane bie bitune menda ya ndaa Zambe wongan, a ve fe Belévit ngabʼawômô ya si jangan. Belévit bebien ba yiane nyoñe je e bitisone bise bi ne e mesi bia bé bidi. 
ntuni Ya mvoñ Aron ba be Belévit ba ye bo nsamba éyoñe Belévit ba ye zuu ngabʼawômô ya mengabʼawômô e nda Zambe wongan, e bitune bi nda ba baʼale akum. 
Bivete yʼayoñ bi nga tabe e Yérusalém; asimba e nga bobane na môte wua ya bôt awôm a zu tabe e Yérusalém, tison é nʼétyi, wôna bôte bevoʼo ébul be nga liʼi e bitison bivok. 
Bôt be nga botane ba beseseʼe be nga tyik nyeʼane wob bebiene na ba tabe e Yérusalém.
Bivete ya Yuda bi nga tebe e Yérusalém mbie bi: e bitisone ya Yuda, môt ase a nga tabe éfuse si jé, e tisone jé: Israél, betuni a Belévit, Benétinieñ a bone bebo bisaé be Solômon. 
Bone be Yuda a bone be Bényamin bʼéziñ be nga tabe e Yérusalém. Bone be Yuda: Ataya, mon Ôzias, mone Zakari, mon Amaria, mone Sefatia, mone Maalalil, bevoʼo ya bone be Pérét, 
a Maséya mone Baruk, mone Kôlôzé, mon Azaya, mon Adaya, mone Yôyarib, mone Zakari, mone Silôni, 
bone be Pérét bese be nga tabe e Yérusalém be mbe biwôlô bi bôt mintete minyin mewôm mesaman a muam. 
Bone be Bényamin mbe ba: Salu, mone Mesulam, mone Yôséd, mone Pedeya, mone Kôlaya, mone Maséya, mone Itiél, mon Ezayi, 
a e mvuse jé, Gabayi a Salayi: bôte mintet ébul, mewôm mebaé a muam. 
Yôél mone Zikri, a mbe évete jap; Yuda mone Senua, a mbe baʼa e tison été.
Betuni be mbe na: Yedaéya mone Yôyarib, Yakin, 
Seraya mone Ilkiya, mone Mesulam, mone Sadok, mone Mérayôt, mon Ayitub, ntebʼôsu ya nda Zambe, 
a bobenyañe bap, be nga yeme a bisaé ya nda; bese bôte mintete muam mewôm mebaé a bebaé. Adaya mone Yérôam, mone Pelatia, mone Amsi, mone Zakari, mone Pasur, mone Malkiya, 
a bobenyañe bé, bivete ya menda me bôt; bese bôte mintete mibaé mewôm menyin a bebaé; a Amaksayi mon Azaril, mon Azayi, mone Mesilemôt, mone Imer, 
a bobenyañe bap, benya bôtô; bese bôte ntet mewôm mebaé a muam, Zabdiél mone Gedôlim a mbe évete jap.
Bevoʼo ya Belévit: Semaéya mon Asub mon Azrikam, mon Akabia, mone Buni. 
Kabétayi a Yôzabad, mbe be nga bili ésaé ja fombô mame ya atane nda Zambe e Belévit be ne bivet été; 
Matania mone Mika, mone Zabdi, mon Asaf, évet é nga boʼo é vaʼa tyiñe jia éyoñe meyeʼelan, a Bakbukia, môta baa ézezañe bobenyañ, a Abda mone Kamua, mone Galad, mone Yedutun. 
Belévit bese be mbe Yérusalém be mbe mintete mibaé mewôme muam a benyin.
A bebaʼale mimbé: Akub, Talmon a bobenyañe bap, bebaʼale mimbé: bôte ntet mewôme zamgbwal a bebaé. 
Bôte bevoʼo yʼIsraél: betuni, Belévit, be nga tabe e bitisone bise ya Yuda, môt ase éliʼi jé été.
Benétinieñ be nga tabe Oféle yôp: si ya Gispa be mbe minlô ya Benétinieñ, 
Evete Belévit, e Yérusalém, é mbe Uzi, mone Bani, mon Akabia, mone Matania, mone Mika ya bone bʼAsaf, beyia bia be nga bili bisaé e nda Zambe. 
Amu abendé njô bôt é mbe mfaʼa wop, a ngume ntiñetan mfaʼa beyia bia, asu môs ôse. 
Peta ya mone Mésezabil, bevoʼo ya bone be Zéra mone Yuda, a mbe nkee minlômane njô bôt asu mejô mese ma fombô ngum ayoñ.
E minlam a e mefane map, bone be Yuda be nga tabe e Kiryat-Arba a mevôm me tii a nye, e Yekabsil a e minlame mié, 
e Yékua, e Môlada, e Bét-Palét; 
e Asar-Kual, 
e Tiklag, e Mekôna a mevôm me tii a nye, 
e En-Rimôn, e Tôréa, e Yarmut. 
E Zanôa, Adulam a minlame miap, Lakis a mefane mé, Azéka a mevôm me tii a nye. Be nga tabe ataté Birséba a kui mbiʼili Inom. 
Bone be Bényamin be nga tabe ataté Géba, Mikmak, Aya, Bétél a mevôm me tii a nye, 
Anatôt, Nob, Anania. 
Asor, Rama, Gutayim, 
Adib, Tebôyim, Nebalat 
Lod, Onô, mbiʼili bekôme biôm a mo. 
Bevoʼo ya Belévit be nga too e Yuda be nga ke lat a Bényamin.
Betuni a Belévit be nga so mekaban ba be Zôrôbabél mone Séaltiél, a Yasua, mbe ba: Seraya, Irméya, Ezra, 
Amaria, Maluk, Atuk, 
Sekania, Rehum, Merémôt, 
Iddô, Ginetôyi; Abia, 
Miamin, Maadia, Bilga, 
Semaya, Yôyarib, Yedaya, 
Salu, Amôk, Ilkuia a Yedaya. Melu Yesua, bana bese be mbe bivete ya menda betuni a Belévit. 
Bevoʼo ya Belévit be mbe môé na: Yesua, Binui, Kadmiél, Kérébia, Yeuda a Matania. Matania a bobenyañe bé be nga bo ésaé nyiane bia. 
Bekbukia a Uni ba be be be nga bo ésaé bebé vôme wua. 
Yasua a nga biaé Yôyakim, Yôyakim a nga biaé Eliasib, Eliasib a nga biaé Yôyada. 
Yôyada a nga biaé Yadua. 
Betuni ya melu Yôyakim be too bivete ya menda me bôt mbe ba: Méraya asu Seraya; Anania asu Yérémi, 
Mesulam asu Esdras, Yôanañ asu Amaria, 
Yônatañ asu Meluki, Yôsep asu Sebania, 
Adna asu Arim; Elkayi asu Merayôt, 
Zakari asu Iddô; Mesulam asu Ginetôn; 
Zikri asu Abia Piltayi asu Minyamin a Môadia; 
Samua asu Bilga; Yônatan asu Semaéya; 
Matnayi asu Yôyarib; Uzi asu Yedaéya, 
Kalayi asu Salayi; Eber asu Amôk; 
Akabia asu Ilkiya, Netanil asu Yedaéya.
Melu Eliasib, Yôyada, Yôanañ a Yadua, Belévit, bivete ya menda me bôt a betuni, be nga tilibane môé éjôé Darius, mone Perse. 
Bone be Lévi, bivete ya menda me bôt, be nga tiliban e kalate minkañete a kui melu Yôanañ mon Eliasib. 
Bivete Belévit: Akabia, Sérébia a Yasua mone Kadmiél a bobenyañe bap be nga tele bôte bevoʼo yat be yiʼa étôtok a duma Nti bia, avale David môta Zambe a nga bendé, be too minsamba minsamba. 
Matania Bakbukia, Abdias, Mesulam, Talmon a Akub, bebaʼale mimbé be nga bo ésaé bebaʼale be tele mimbé yôp. 
Be nga too melu Yôyakim mone Yasua, mone Yôsadak, a melu Néhémie ngovina, Esdras ntuni a ntili bekalate.
Eyoñe mveane Zambe mfine ya Yérusalém ô nga kpwaan, be nga ke nyoñe Belévit mevôm mese be nga too a zuu be Yérusalém, nalé abôʼô da ye boban e mevaʼa été, a nyiane bia yʼékañaʼa, a mbômane biwoé, memvet a bingombé. 
Bone beyia bia be nga sulan be soʼo mefôla ma bômane Yérusalém a minlame ya Nétôfa, 
be soʼo fe Bét-Gilgal a mefane ya Géba a Azmavét; amu beyia bia be nga lôñe bebiene minlam e mefôla ma bômane Yérusalém. 
Betuni a Belévit be nga tune bebiene a tune fe bôte ya ayoñ, mimbé a mfin.
Me nga bo na bivete ya Yuda bi bet e mfine yôp, a me nga kôme minsamba beyia bia mibaé. Nsambʼôsu ô nga wulu e mfine yôb e mbo nnôm, be kelek e mbé akun. 
Ozé a éfase bivete jia ya Yuda be nga wulu e mvuse jap. 
Azaria, Esdras, Mesulam, 
Yuda, Bényamin, Semaéya a Yérémi, 
bevoʼo ya bon betuni, be bili metoñ: Zakari mone Yônatan, mone Semaéya, mone Matania, mone Mikaya, mone Zakur, monʼAsaf, 
a bobenyañe bé: Semaéya Azaril, Milalayi, Gilalayi, Maayi, Netanil, Yuda a Anani, be bili biôme mezik bi David môta Zambe; Esdras ñyeme bekalate a too asuzoʼo wop. 
Eyoñ be kuiya mbé anjeñ, be nga teme na be kuiya abete ya vôm étabaʼa David é né; nde be nga bete je mfine yôb ôbien, a vôm ate be mbe ôyabe yôb a beta ndaa David, ane be nga kee dulu ôsu a kui mbé mendim, e tison mfaʼa jôp da tôô.
Nsamba baa ya beyia bia ô nga taté dulu mbo ngal. Me nga too be mvus a éfase bôt évok, e mfine yôp. Bi nga lôte bebé nkume mimbeʼe mi nduan, a bebé vôme mfin ô ne ndam; 
bi nga kee dulu ôsu mbé Efrayime yôp, mbé Yekana yôp, a mbé bekos, éyoñ bi lôteya nkum Ananil a nkume mintet, bi nga lôte mbé mintômba a kui mbé bebaʼale. 
Minsamba beyia bia mi nga tebe e nda Zambe; ma a bekobô mejô be nga tôñe ma bi nga tebe. 
Betuni: Eliakim, Maaséya, Miniamin, Mikaya, Elioénayi, Zakari a Anania be nga loñe metoñ. 
Maaséya, Semaéya, Eléazar, Uzi, Yôanañ, Malkiya, Elam a Ezére fe be nga too. Beyia bia be nga yia tyiñe yôp. Evete jab é mbe Yizraya.
Môs ôte, bôt be nga tyiʼi biôm abui a bo abui mevak, amu Zambe a nga ve be beta jam ya vaʼa nye. Binga a bongô fe be nga vak: bôt be nga wôʼôtane mevaʼa ya Yérusalém mete ôyap.
Môs ôte, be nga telé bôt ba yiane baʼale bitune menda ba naane bembômô a mengabʼ awômô; be nga telé be na be ke ba nyoñe mengabe mete, mme atiñ da ve asu betuni a Belévit, mengabe mete me soʼo mefub ma bômane bitison. Bôte bese be nga vak amu ésaé betuni a Belévit be nga bo, 
ane be nga baʼale jam ese da fombô ésaé Zambe wop, a ésaé ntunan, nalé fe beyia bia a bebaʼale mimbé, avale David a Solômon mone wé be nga bendé; 
amu melu mvus, éyoñe David a Asaf, bivete beyia bia bi nga too, nalé fe bia ya nkañan a mvean akéva asu duma Zambe. 
Melu Zôrôbabél a Néhémie, Israél ase a nga ve mengabe beyia bia a ma bebaʼale mimbé môs ôse; avale te fe mfaʼa mengap me ne ntelan étyi asu Belévit, a Belévit be nga ve mengap me ne ntelan étyi asu bone bʼAron.
Melu mete be nga lañ e kalate Môze été, bôte bese be too, a koone ntilane na: MonʼAmonite a mone Môabite be nji yiane nyiin ésulane bôte Zambe, 
amu be nji ke zu tôbane bone bʼIsraél be bili belet a mendim, a amu be nga kuse Balame na a yoʼé be: ve Zambe wongan a nga kôñelane biyoʼé bi bo bibotan. 
Eyoñ be nga wôʼô atiñ , be nga kandé Israél a bikule bise.
Nalé a ngenan te boban, Eliasib, ntuni a mbe ntelan e bitune bi nda bi Zambe wongan, a too fe évuvumane Tôbiya, 
a nga ve nye beta étune nda , e vôme mimvean, ôtu, biôm mebelan, ngab awômô ya fôn, mfefé woon a mbon, biôm bi nga veban asu Belévit, beyia bia a bebaʼale mimbé, a biôm be nga vaa asu betuni bi nga taté bo bi tabeʼe. 
Me mbe momo Yérusalém éyoñe mam mete me nga boban, amu me nga beta bulan e be njô bôt, mbu mewôme lale a baa Artakzersés njô bôte ya Babilôn a nga too. Amané mbu, njô bôt 
a nga ve ma nguleya beta zu Yérusalém, éyoñe te nje me nga yene mbia jam Eliasib a nga bo na a ve Tôbiya étune nda ya minseñe nda Zambe. 
Nde me me nga wua biôme bi Tôbiya bise atan. 
A me nga ve tyiñe na be mane tune bitune bi nda , éyoñe te me nga beta mane futi biôme ya nda Zambe été: mimvean a ôtu.
Be nga kate fe me na mengabe Belévit me nji ke veban, a na Belévit a beyia bia be nga bili bisaé ya bo be nga mane tup, môt ase afube dé. 
Nde me nga ve bekobô mejô bijô a jô be na: Amu jé nda Zambe é liʼiya teke môt? Ane me nga sulane Belévit a beyia bia a bulane môt ase ésaé jé. 
Eyoñe te Yuda ase a nga zuu ngab awômô fôn, mfefé woon a mbon e vôm ba naane biôm. 
Esaé ya baʼale mevôm ba naane biôm, me nga ve je Sélémia ntuni , Sadok ñyeme bekalate, Pedaya wua ya Belévit, Anañ mone Zakur, mone Matania a too be fefel, amu mbamba jôé be nga bili na be ne zôsôô . Be nga nyoñʼésaé ya kabe bobenyañe babe biôm.
O Simesaʼane ma, a Zambe wom, amu jame te, a te tyame mimboone ya mbunan me boya mfaʼa ndaa Zambe wom a mame mé ya nkañan.
Melu mete, me nga yene bôt e Yuda, be miate bibuma e môse Sabat, be nyoñe mimbome bidi a beté mie e bijakase yôp, nalé fe woon, bibuma bi figié bibuma bi rézéñ a mevale mimbeʼe mefe, a zuu bie e Yérusalém môse Sabat; a me nga komekane be môse be nga kuane bidi biap. 
Bôte ya Tire fe be nga too valé a mevale mʼakume mese a kuane me môse sabat e be bôte ya Yuda a e Yérusalém. 
Me nga ve biwôlô bi bôte ya Yuda bijô a jô be na: Mbia jam mia bo nyô a tinane jé éyoñe mia ndaman étyi ya môse sabat ? 
Ye saa nne bʼésoo benan be nga bo ana? Ajô te e Zambe wongan a zuu mbia be mame bana be bia a e tisone nyô. A mia mia kôʼôlan ayaa dé e nyôl Israél éyoñ mia ndaman étyi sabat ! 
Nné ane mimbé ya Yérusalém mi nga tabe e dibi été, te na sabat a kui, me nga ve abendé na be fete bivine mimbé a beta yoé mie ve e mvuse sabat . Me nga telé bevoʼo ya bebo bisaé bam e mimbé, be kamane na mimbeʼe mi bo te nyiin e môse sabat . 
Ajô te bebo makit a bekuane mevale me biôme mese be nga lôt alu da nge mebaé e Yérusalém atan. 
Me nga komekane be a jô be na: Amu jé mia lôt alu ôsu mfin? Nge mia beta taté avale mboone te, ma ye futi mia mo nyôl. Ataté éyoñe te, be nji fe beta zu éyoñe sabat . 
Me nga jô fe Belévit na: Be tune bebien a zu baʼale mimbé asu mbaʼalan étyi ya sabat . A Zambe wom, ô simesaʼane fe ma mfaʼa ôte, a baʼale ma aval ane mvame jôé é né.
Eyoñe te fe me nga yene Beyude be nga luʼu bengone ya Asdôd, Amon a Môab. 
Efase jia ya bone bap be nga yeme kobô ve Asdônieñ, teke fe yeme kobô beyude; be nga yeme kobô ve minkobô ya meyoñ mefe. 
Nde me nga komekane be a yoʼé be; me nga bôme bevok a té be bisil, me jôʼô be be kane ngana a jôé Zambe na: Mia ye bo te beta ve bobebinga benan e be bobefame bap, a mia mia ye bo te beta nyoñe bobebinga bab asu bobefame benan nge asu denane miabebien. 
Ye sa mfaʼa te ñwô Solômon, njô bôte yʼIsraél, a nga bo abé ? Njô bôte mfe a nji bo ane nye, Zambe a nga telé nye njô bôte ya Israél ase; ve jame da na binga bikuu be nga dutu fe nye abé été.
Bi nji kômbô beta wôʼô na mia bo bijabô bi nʼangôndô mfaʼa Zambe wongan éyoñe mia luʼu bengone bikuu. 
Wua ya bone be Yôyada, mone Eliasib, évete betuni, a mbe nnômengona Sambala, mone ôrônite. Me nga titane nye a kôlô ma mis.
O simesaʼane be, a Zambe wom, amu be nga ve ésaé é nʼétyi mvin, nalé fe élate betuni a Belévit.
Me nga tune be mfaʼa ya mone bikul ase a beta telé a yemete jame betuni a Belévit be nga yiane bo, môt ase asu ésaé dé été, 
nalé fe jam da fombô mimvean ya njaʼa a biyoñ bi ne ntelan a bembômô . O simesaʼane ma mbamba nsimesan , a Zambe wom!
Jame di e nga boban melu njô bôt Asuérus a nga jôô bifuse bi si mewôm mebaé a zamgbwa, ataté Inde a kui Etiôpi. 
a nga liti be bitôtoʼo bi biôm ya nté nkôñ wé, a duma ya ngul éjôé jé. Dina ate a nga tabe melu ntet a mewôme muam. 
Eyoñe melu mete me maneya, njô bôt a nga beta bo dina mfe e minseñe ya nda njô bôt tañe melu zamgbwa asu bôte mevale mese be nga too tisone Suz, ataté bôbenen a kui bôbetok. 
Bindelé bi too ndubane léñ, sut, évele mevule me ntômba, bi nga tii e minkol mi too éfumulu, angôô nsolan e bilondo bi argent a mekône me marbre. Binoñe yʼaba nda , mboone or a argent bi nga tele si bi too ñyañane porfir, marbre, nakre a évindi marbre.
Be nga nyuu bôte bilam e bilaé bi or mevale meval été. Woon a mbe bifôfôt a be nga ve nye bôt éneʼene. 
Ajô te môt ase a mbe nguleya nyu aval a kômbô, amu njô bôt a nga bendé bebo bisaé bese ya nda jé na be jalé minkômbane mi bôte bé a nga bañete. 
Wôna e nda njô bôt été, Vasti, nga njô bôt Asuérus, nye fe a nga bo dina asu binga.
E môse zamgbwale, valé njô bôt Asuérus a too njalan a mevak amu woon a nga nyu, a nga loone bekalane bilaé zamgbwa be mbe be saane nye môé na: Mewuman, Bizta, Arbôna, Bigta, Abagta, Zétar a Karkas 
a bendé be na be zuu nye Vasti, nga njô bôt, a beʼe ékate njô bôt. Asuérus a nga kômbô liti biwôlô bebo bisaé bié a e bôte bevoʼo be mbe valé, abim avé nga njô bôt a mbe abeñ, amu a mbe foʼo étua abeñ. 
Bekalan élaé be nga kalan abendé njô bôt e be ngal, vʼa nga bene zu. Ajô te njô bôt a nga dañe yôñ a beta ayaa. 
Nde a nga kee bebôndé mefeʼe bé ésok, amu beyeme mame ya metiñ a mebelan mbe be mbe be kôme mam me njô bôt éyoñ ése. 
Bebôndé mefek be nga dañe njô bôte bebé be mbe môé na: Karkena, Kétar, Admata, Tarsis, Mévés, Marsena a Memukan, biwôlô bebo bisaé bi njô bôt zamgbwale ya Perse a Médi bi mbie bia dañ nkôñ yôp éjôé ése. 
Njô bôt a nga jô be na: Ma, njô bôt, ma te lôme bekalan élaé bame na be kate Vasti nga njô bôt abendé dam, ve a nji bo de mewôk. Avalʼane metiñ ma jô, za melebe ma yiane nye?
Ajô te Memukan a nga jô njô bôt a biwôlô bebo bisaé na: Vasti, nga njô bôt a te foʼo bo mbia jam, sa ve mfaʼa njô bôt étam, ve nalé fe mfaʼa biwôlô bebo bisaé bé, jaʼane fe mfaʼa befam bese be too mebôta me si ya éjôé ése. 
Bebela a ne na, e binga bese ba ye nyoñe foé ya mboone nga njô bôt wu ba ye taté fe na ba biasé e ngule beyôme bap. Ba ye kale bebien be jôʼô na: Njô bôt a nga bendé na be zuu nye Vasti nga njô bôt, ve a nga bene zu! 
Den émiene nyô, beyale biwôlô bebo bisaé ya Perse a Médi ba ye wôʼôtane mboone nga njô bôt a ve bebiene nguleya fetane beyôme bap, a ébiasé binga ja ye dutu ayaa befam.
Ajô te nge njô bôt a yene nalé mvaé, ô mialane foé ntyiʼane wo ve Vasti mvinda nnôm éto ya bo te beta tebe njô bôte mis, a wo ve minga mfe a yian éto nga njô bôt. Ntyiʼane te wo yiane nyiin e metiñe ya Perse a Médi été mme môt a se nguleya tyam. 
Eyoñ ba ye yem ntyiʼane wôé e mevôm mese ya beta ndam éjôé wôé nyô, minga ase a ye bo nnôme wé mewôk, jaʼane nnôm a nʼéwôlô nge mone môt.
Njô bôt ba biwôlô bebo bisaé bé be nga yen ôsimesane te mvaé, ajô te njô bôt a nga tôñ e feʼe Memukan. 
Nde a nga lôme bekalate e mebôta me si mese, avalʼane ntilan a nkobô bôt ba nyiñ été bi né. Bekalate bete be nga yemete fam ése na é boʼo njôô ya nda bôte jé, é boʼo fe na bôt be kobô nkobô be nga bialane wô.
Njô bôt Asuérus a bo dina
(
Eyoñe mam mete me maneya, nleme njô bôt Asuérus ô nga voé. Nde a simesane Vasti, e jam a nga bo a ntyiʼan ô nga nyoñeban ajô dé. 
Ane bôt ba saane nye be nga jô nye na: Ke ba yiane jeñe wo bindune bengo be binga bia dañ abeñ. 
Ajô te njô bôt a ntoo ve telé bôt e mebôta mesi mese yʼéjôé jé, be bo ésaé ya zuu bengo be binga bese ba dañ abeñ e nda jé é ne e Suz, Egué, mbaʼale binga ya nda njô bôt a ye baʼale be a ve be mimbone mi nyanga. 
Ngone minga njô bôt a ye nyeʼe nje ja ye bo nga njô bôt, éjiane Vasti. Ane njô bôt a nga nyeʼe feʼ éte, a kañese je, ane e nga bo nalé.
Mone Beyude éziñ a nga too e nlô tison ba loone Suz jôé na Mardôsé, e mone Yahir, e mone Shimeyi, e mone Kis ya mvôʼô Bényamin, 
a mbe wua ya nsamba bôte Nébukatnétzar, njô bôte ya Babilôn a nga bi Yérusalém a zuu wô minkôm ba be Yékônia, njô bôte ya Yuda. 
Mardôsé a nga nyoñ a yale Adasa, a mbe jôé afe na Esthe, mona ndômenyañ, a nga baʼale nye ane mone wé mvus awu bebiaé bé. Esthe a mbe étua abeñ.
Eyoñ atiñe njô bôt e kuiya, be nga sulan abui bengo be binga e tisone Suz, Esthe a too wua yʼété, be nga kee nye nda njô bôt ane bengo be binga bevok, Egué, mbaʼale binga a baʼale nye. 
Egué a nga yen Esthe mvaé a jiʼa ve nye biôme bise bia yian asu nyanga a nkôman émien. A nga ve nye bebo bisaé be binga zamgbwa ntoban e bebo bisaé ya nda njô été ba be be be tabe éfase nda ja dañ abeñ e nlame binga. 
Esthe a nji kulane na a ne ngone Beyude, amu Mardôsé a nga ve nye de atiñ . 
Wôna môs ôse, Mardôsé ki a mbe a zaʼa wulu e nseñe nlame binga asu ya yemelan nge Esthe a ne mvoʼé a yemelane fe jam da ye kui be nye.
Bengo be binga ya nlame binga be nga yiane tôñe mboone nyanga be nga tiñeti binga na be bo tañe ngume mbu: ngon ésaman yʼôsu be nga wobane mbone mir; ngon ésamane fok be nga wobane mebôndé me ne mbamba menyum a mimbone mi binga mife asu nyanga. Jam da tôñe valé e ne na ngone minga ése é mbe é bili éyoñ a yiane ke be njô bôt Asuérus. 
Eyoñe ngon minga ja ke be njô bôt, be nga ve nye jôm ése a sili a kee je akôlô nlame binga a ke nda njô bôt; 
a nga ke be njô bôt mamengôʼé, tyé kpwaa be nga kee nye nlame binga, a baʼaleban e be Shakgaz, mmiak ô ne mbaʼale bibon bi njô bôt. A mbe nguleya beta ke be njô bôt vengevenge ve njô bôt a kômbô nye nge loone nye a jôé dé.
Eyoñ éyoñe jé ya ke be njô bôt é nga kpwaan, Esthe, ngon Abikaé, a mbe ndômenyañe Mardôsé nje a nga nyoñ a yale ane mone wé, a nga nyoñ foʼo ve biôme Egué nkalan élaé njô bôt a mbaʼale binga a nga bendé nye na a nyoñ. Bôte bese be nga yen Esthe mvaé. 
Nde be nga zu nyoñ Esthe naa ba kee nye be njô bôt Asuérus e nda njô bôt, e ngon awômô é ne jôé na Tébét, mbu zamgbwale ya njôane wé. 
Ane njô bôt a nga nyeʼe Esthe a lôte binga bevoʼo bese a Esthe a nga yene mvaé a mvame be nye a dañe bengo be binga bevoʼo bese. Nde a nga jalé ékate njô bôt e nlô wé yôb a ve nye éto nga njô bôt éjiane Vasti. 
Ane njô bôt a nga bo beta dina asu bivet a bebo bisaé bé, dina Esthe. A nga ve bôte ya bifase bi si yʼéjôé nguleya bo te yaʼane toya a ve bôte memvaka a ésôs ése ja yiane njô bôt.
Be nga sulane bengo be binga éyoñe baa, Mardôsé a nga bili éto e bisaé bi njô bôt. 
Esthe ki teke kulane tine jé ya Beyude amu a nga baʼale atiñe Mardôsé a nga ve nye; a nga ke ôsu a bo nye mewôk avalʼane éyoñe Mardôsé a mbe a baʼaleʼe nye.
Môs éziñ, valé Mardôsé a boʼo bisaé bié e nda njô bôt, nde Bigtan a Terék, bebo bisaé be mbe bebaʼale mimbé mia nyiine menda me njô bôt, be nga bôndé feʼe ya wôé njô bôt Asuérus amu a nga bo be na be wôʼôlun. 
Ane Mardôsé a nga yeme jame te, ve kate de Esthe nga njô bôt, nde Esthe ki a nga kate njô bôt e mam Mardôsé a nga kulan. 
Eyoñ be maneya fas ajô, be nga yene na ajô ba boʼolô e nʼété. Nde be nga tyelé bebo bisaé bana bebaé yôp, a tili jame te e kalate ba tili mbaʼalane mame yʼéjôé, avale njô bôt émien a nga bendé.
Esthe a bo nga njô bôt
(
Eyoñe mam mete me maneya, njô bôt Asuérus a nga nene Aman, mone Amedata ya Agag, a nga bete nye nkôñ a telé nye éto ja dañ ôyabe yôb a lôte bi bivete bise ba be be be mbe nsamba wua. 
Biwôlô bebo bisaé bise ya nda njô bôt bi mbe bi kute meboñ a kumbu si asu Aman, amu njô bôt a nga bendé nalé. Ve Mardôsé étam a nga bene bo nalé. 
Bebo bisaé bevok be nga sili nye na amu jé a nji ve abendé njô bôte mewôk. 
Môs ôse be nga baʼalane kobô jam be nga yen, ve Mardôsé teke wôʼô be. A mbe a yalaʼane be na: Me ne mone Beyude. Nde be nga somane nye be Aman, be yangeʼe yen nge a ye kee mboone te ôsu. 
Aman a nga yene foʼo na Mardôsé a bene kute meboñ a kumbu asu dé, ndʼa nga dañe wôʼôlun. 
Be nga kate fe nye na Mardôsé a ne mone Beyude. Ajô te a nga yene de mone jame na a kun émien ve be Mardôsé étam, nde a nga jeñe zene ya mane jiane bôte be Mardôsé e ne na, Beyude bese be nga too éjôé njô bôt Asuérus si. 
Metataʼa me mbu awôm a baa Asuérus a nga jôô, ngon ôsu ba loone Nisañ, mme Aman a nga bo asimba a mekôʼô ba loone bepurim, mfaʼa ya yemelane môs a ngon bia yian asu mefeʼe ya minsôñane mié. Ane asimba e nga liti ngon awôm a baa ba loon Adar.
Ane Aman a nga jô njô bôt Asuérus na: Ayoñ éziñ e ne va, bôte yʼété be ne mmialan e mebôta mese yʼéjôé jôé. Ba nyiñ nkandan a bôte bevok, ba tôñ mboone mame wob ñwô ô nji funane wu ya ayoñ afe, a be nji ve metiñ me njô bôte mewôk. O nji yiane jôʼé bôte bete ne mieññ. 
Nge wo yene nalé mvaé, kañeseʼe ve abendé, e too ntilan ya mane jiane be. Wôna ma ye ve betalañ be argent toyini awôm e mo bebo bisaé yʼéjôé na be ke futi be nda énaan akume njô bôt. 
Ane njô bôt a nga vaa élondo ônyu vié a kee je Aman, e mone Amedata ya Agag, nsiñe Beyude. 
Njô bôt a nga jô Aman na: Baʼaleʼe argent wôé, mfaʼa ya ayoñe bôte di, ma kee fe wo de, boʼo de jam wo kômbô!
Be nga loone betili bekalate be njô bôt e ngon ôsu é too melu awôm a mela; be nga tili bekalate aval Aman a nga liti a lôme be e be bijiane bi njô bôt, e be bengovina ya mebôta mesi a e be bivete ya meyoñ . Bekalate bete be mbe ntilan e mevale mintilan mese a e minkobô mise ba belane mie éjôé. Be nga sane be jôé njô bôt Asuérus a futi atok a élondo njô bôt. 
Minlôman mi nga kee bekalate bete abôta si ese ya éjôé. Abendé ya bekalate bete e mbe na: Be tyik a wôé Beyude bese éngôngole momo: bisoé a minnôm, binga a bongô, a sa akume dap. Njiane te wo yiane bobane ngume môs e ne na ngon awôm a baa ba loon Adar é too melu awôm a mela. 
Abôta éjôé ése, kalate be nga nyoñ a nga yiane bi ngule yʼatiñ, a bôte bese be nga yiane yeme jame te, ane môt ase a ne tabe nkômane ya bo jam e ne ntyiʼan e môs ô ne ntelan. 
Bekatefoé be nga ke avô avale njô bôt a nga bendé, wôna ntyiʼan ô nga kateban e beta tisone Suz. Njô bôt ba Aman be nga too si a nyu, ve tisone Suz é mbe feʼe ne vema.
Mejô e zañe Aman ba Mardôsé
Eyoñe Mardôsé a nga yem jam ese da lôtan, a nga nyabe mengômesane mé, ve jaé nkuta a woban asub a bômane ki tison, a kele a yône ñyône mintaé. 
Eyoñ a nga kui ôsu ya nda njô bôt, a nga tebe, amu môt éziñ a nji bi ngule ya nyiin été a beʼe mengômesane meyep. 
E mebôta mese yʼéjôé, vôm atiñe njô bôt e nga kateban, Beyude be mbe ve miñyôn: be nga tyi bidi, be nga kuli miliʼi mis a yôn; abui ya be be e nga jaé mengômesane meyep a bômbô asub été.
Bengo be binga be mbe be saane Esthe a bebaʼale bé be nga zu kate nye jam be nga yen, a a nga dañe ko woñ. A nga lôme Mardôsé mengômesane na a vaa ma meyep, ve a nga ben. 
Nde Esthe a nga loone Atak, wua ya bebaʼale njô bôt a nga ve na be saane nye, a lôme nye a sili Mardôsé jam da lôt a amu jé a bo avale te. 
Nalé ate Atak a nga ke be Mardôsé e beta nseñ ya tison, ñwô ô mbe mbé yôb anyiine nda njô bôt. 
Nde Mardôsé a nga kate nye mam ma lôtan; a nga dañe kobô nye ajô moné yʼAman a nga tiñeti na a ye futi e nkobe njô bôt nge ba wôé Beyude bese. 
A nga ve nye ntilan yʼatiñ e nga katebane Suz asu ya jiane Beyude. Mardôsé a nga jô Atak na a kate Esthe jam e né a liti fe nye ntilane te; Atak a yeʼelane fe Esthe na a ke be njô bôt a sili nkoon éngôngole wé a suñe fe ajô yʼayoñe dé. 
Atak a nga zu kate Esthe nkobô Mardôsé. 
Esthe a nga kobô Atak a kate Mardôsé na: 
Bebo bisaé be njô bôte bese a bôte ya mebôta mʼéjôé ba yem atiñe na: Môt ase, fam nge minga, a nyiine be njô bôt mfaʼa nseñe yʼété te na a bili nloon, ba ye wôé nye avalʼ atiñ e né be bôte bese; môt a ne nyiñ ve nyô njô bôt a same ntume or wé. Ve ma me nji bi nloone ya ke be njô bôt den a ntoo melu mewôm mela. 
Nde be nga kate Mardôsé éyalan Esthe.
Ane Mardôsé a nga lôme bôt be kate Esthe na: Te buni be womien été na ô ne ngule ya fam étam mfaʼa ya jam da yange Beyude, amu na ô too e nda njô bôt. 
Nge wo bene bo jam éziñ éyoñe ji, mvolan wo ye so Beyude vôme mfe a ba ye nyiiban. Ve wo wo ye wu a nda bôte jôé ja ye man. Ve za a yem, ndôʼôtô na ô nga tobane bo nga njô bôt amu avale été di. 
Ane Esthe a nga lôme Mardôsé foé nyôna na: 
Kele sulane Beyude bese be too Suz, mi bômbô zaé amu ajô dam. Te diane bidi nge nyu jôm éziñ tañe môse mila a melu mela. Avale te fe bebo bisaé be binga bam a mamien bia ye bo. Eyoñe te ma ye ke be njô bôt akôsa bo na nalé a wosan atiñ , a nge ma yiane wu, ma ye wu! 
Nde Mardôsé a nga ke a bo avale Esthe a nga bendé nye.
Mardôsé a sili Esthe na a volô
Eyoñe môse lale ô nga kui, Esthe a nga jaé mengômesane mé me nga njô bôt, a ke tebe nseñe ya nda njô bôt été, zôsôô a menda me njô bôt. Njô bôt a mbe e nda jé été, a too éto njôane jé, zôsôô a anyiine mbé . 
Eyoñe a nga yen Esthe nga njô bôt a tele nseñ, a nga liti nye mvam a same nye ntume or a nga bili. Esthe a nga zu bebé a nambe wô sok. 
Njô bôt a nga sili nye na: Jé ja lôt a Esthe nga njô bôt? Wo kômbô jé? Me ne nkômesane ya ve wo jaʼan éfase ya si ma jôô je. 
Esthe a nga yalane nye na: Nge njô bôt a kañese a zu den ba Aman be di bidi ma te kôme nye. 
Njô bôt a nga jô na: Be jiʼa ke loon Aman asu ya kañese nkômbane Esthe. Nde bebaane be nga ke e dina Esthe a nga kôm. 
Amané ndian, njô bôt a nga jô Esthe na: Wo kômbô sili ma jé? Me ne nkômesane ya jalé minkômbane miôé a ve wo jaʼan éfase ya si ma jôô je. 
Esthe nye na: Jam ma kômbô sili wo nga? 
Ya! Nge njô bôt a yeneya me mvaé, a nge ô ne nkômesane ya kañese minkômbane miam, ma yi mia Aman mi beta zu e ndiane ma ye kôme mia a akiti. Eyoñe te ma ye kate wo jam e né.
Môs ôte, Aman a nga kôlô be nga njô bôt nleme njalane mevak a mefôn. Ve mbé ya nda njô bôt, a nga yene na Mardôsé a nji tebe tetele nge bo mone jam éziñ a liti na a semé nye; ajô te a nga dañe yaa nye. 
Ve a nga bi nlem a bulane nda jé. A nga loone bemvôé bé a minga wé. 
A nga tametan abui akume dé asu dap, abui bone dé a duma njô bôt a nga jalé nye éyoñ a nga zalé nye a dañe biwôlô bebo bisaé bise. 
Aman a nga jô fe na: Ma étam Esthe nga njô bôt a te bañete na me ke liti njô bôt e ndian a te kôme den. Me ne fe nloon akiti bia njô bôt. 
Ve mam mete mese me nji ve me avak nté ôse me lôô Mardôsé, mone Beyude, a boʼésaé anyiine ya nda njô bôt. 
Nde Zérék minga wé a bemvôé bé bese be nga jô nye na: Ke be teléʼé élé é too nkôñ yôb méta mewôm mebaé a zamgbwa; wôna a akiti mametyé, ô kate njô bôte na be tyelé Mardôsé yôp. Eyoñe te mia njô bôt mia ye ke ndian ô too mevak. Ane Aman a nga yene jame te mvaé, nde be nga telé élé ba tyelé bôte yôp.
Esthe a ke be njô bôt
(
Alu te njô bôt a nji bo nguleya ke ôyo. A nga sili na be zuu nye bekalate minkañete, kalate ba tili mam ma boban e si a jôô je, nde be nga lañe nye nye. 
Be nga dañe lañe nye vôm a kañete ane Bigtan a Tévék, bebaé ya bebo bisaé be nga baʼale anyiine menda me njô bôt, be nga kômbô wôé njô bôt; a ane Mardôsé a nga kulane feʼe jap. 
Nde njô bôt a nga sili na: Avalʼavé be nga yaʼane Mardôsé a bete nye yôp? Bebo bisaé be nga yalane na: A nji nyoñe maʼan. 
Njô bôt a nga beta jô na: Za a ne e nseñe ya nda njô bôt? Awolo te ebien Aman a nga nyiin e nseñe yʼatan, a zaʼa sili njô bôte na be tyelé Mardôsé élé a nga kôme nye. 
Bebo bisaé be nga yalane na: Aman nye a ne e nseñ. Njô bôt nye na: A nyiʼin. 
Ane Aman a nga nyiin a njô bôt a nga sili nye na: Ma yiane bo môt ma kômbô bete yôb ngume mbetan aya? Aman a nga fas ajô nlem été na: Za njô bôt a kômbô bete yôb abime te? A ne bo foʼo ve ma! 
Nde a yalane na: A njô bôt, nge wo kômbô bete môt éziñe yôp, 
jaléʼé nye jia ya mengômesane môé womien, be zule fe nye ékabela jôé womien, ékate njô bôt é too nye nlô. 
Eyoñe te wo jô wua ya biwôlô bebo bisaé na a jalé môt ate ngômesan, a kee a wulu nye e tisone tison a yôtaʼane na: Avale di nde njô bôt a bo e môt a kômbô bete yôp! 
Njô bôt nye Amane na: Jikaʼa ñhe ke nyoñe ngômesan a ékabela, a bo Mardôsé aval ebien wo te jô ma; a ne e mone Beyude a saé anyiine nda njô bôt. Te ke liʼi mone jam éziñ. 
Ane Aman a nga nyoñe ngômesan a ékabela. A nga jalé Mardôsé ngômesan, a daa nye ékabela yôb a kee nye e Tisone Tison a yôtaʼane na: Avale di nde njô bôt a bo e môt a kômbô bete yôp! 
Mardôsé nye ve bulan anyiine nda njô bôt, Amane ki ve bulane nda jé éza éyoñ, asu mbutan, zen ya solé ôsone vié. 
A nga kañete Zérek, minga wé a bemvôé bé bese jam e nga kui be nye. Bebôndé mefeʼe bé a Zérék be nga jô nye na: Nge Mardôsé ate, nyô ô tatéya na wo ku mimbek asu dé, a ne mone Beyude, yeme na wo ye bo te tebe nye ôsu. 
Be ngenan be kobôʼô nye, ane bebaʼale nda njô bôt be nga so, nde be nga jiʼa kee Aman e ndiane Esthe a nga kôm.
Aman a ne ntindane ya bete Mardôsé yôp
Ane njô bôt ba Aman be nga ke di be Esthe nga njô bôt éyoñe baa. 
Eyoñe ndian ô maneya, njô bôt a nga beta jô Esthe na: Wo kômbô sili jé? Me ne nkômesane ya bo minkômbane miôé a ve wo jaʼane éfase ya si ma jôô je. 
Esthe, nga njô bôt, a nga yalane na: A njô bôt nge me yeneya mvam be wo a nge wo yene nalé mvaé, nsili wom ñwô wu: kañeseʼe nyii ayoñe bôte dam a mamien, nkômbane wom ma kômbô na ô kañese ñwô le. 
Amu be kuaneya bia, ma a ayoñe bôte dame na be jian, be wôé a mane bia, éngôngole momo! Jam afe na nge be too ye kuane bia, befam a binga ane belo, me nga ye tabʼ évô, ve nsiñ a bo jame di a nji vek abim abé a bo njô bôt.
Nde njô bôt Asuérus a nyoñe nkobô a jô Esthe nga njô bôte na: Môt ate a ne za, a a ne vé nyô nlem ô ne njalan a avale minsimesane te? 
Esthe a nga yalane na: Môte ya ngame yat a nsiñ a ne Aman, mbia môt ate! Eyoñe te Aman a nga suʼulan asu njô bôt ba nga. 
Njô bôt, e ñyaan été, ve kôlô ndian éza éyoñ a ke afube ya nda njô bôt. Nde Aman a nga yeme na njô bôt a tyiʼiya awu dé, nde a nga liʼi a yeʼelan Esthe nga njô bôte na a nyii nye. 
A nga ku énoñe yʼaba nda vôme Esthe a nga too. Eyoñe te njô bôt a nga so afub a zu nda ndian. Nde a yôtan a jô na: Ye jôme ji ja kômbô fe jôʼôbô nga njô bôt nda jé été mise mam me lôô? Ve nné ane njô bôt a nga tote bifia bite bebo bisaé bé be nji fe yange ve buti Aman asu. 
Arbôna, wua ya bebaʼale a nga jô njô bôt a too na: A njô bôt, Aman émien a te kôm élé ba tyelé bôt asu ya tyelé Mardôsé e môte nkañete wé ô nga nyii wo. Elé te é tele e nseñe nda Aman é ne nkôñ yôb tañe méta mewôm mebaé a zamgbwa. Nde njô bôt a bendé na be tyelé Aman élé te yôp. 
Nde be nga tyelé Aman élé a nga kôm asu Mardôsé. Eyoñe te nleme njô bôt ô nga voé.
Minjuk a awu Aman
Môs ôte ôbien, njô bôt Asuérus a nga ve Esthe nga njô bôt akum Aman ese, nsiñe Beyude. Wôna Esthe a nga kate fe njô bôte na Mardôsé a ne évuvumane jé. Nde njô bôt a nga loone nye; 
a nga vaa élondo njô bôt a nga bulane nyoñe be Aman a ve je Mardôsé. Esthe a nga ve fe nye nguleya belan akum Aman.
Esthe a nga beta kobô njô bôt. A nga ku nye mebo a yeʼelane nye miliʼi mis na a tyam mbia minsimesan Amane ya mvoñe bôte Agag a nga bi asu Beyude. 
Nde njô bôt a nga same Esthe ntume or wé, nye ve kôlô si 
a jô nye na: A njô bôt, nge wo yene nalé mvaé a na nalé a ne zôsôô , nge wo liti ma mvame jôé a nyeʼane wôé, tyame ntilan bekalate Aman, e mone Amedata ya mvoñe bôt Agag a nga tili asu mfimane Beyude be too mebôta me si mese ya si wo jôô je. 
Me ne nguleya jibi yen ane avale bidime te da ku ayoñe bôte dame yôb aya, me ne nguleya tabe aya éyoñ ba jian ayoñe dame mamien?
Njô bôt Asuérus a nga jô Esthe nga njô bôt a Mardôsé na: Vôʼôlôʼô, me nga tyelé Amane yôb amu a nga jeñ ényiñe Beyude, a me veya wo akume dé ese, a Esthe! 
Ve me se nguleya tyam abendé e ne nsanane jôé dam atoʼo dam, e too fʼété. Ve da, miabebien mi ne nguleya tili bekalate ba liti mam me ne mvaé asu Beyude, mi sane be jôé dam a futi atoʼo été a élondo jam.
Môs ôte ôbien, ngone lale ba loone Sivan é too melu mewôm mebaé a mela, be nga bañete betili bekalate be njô bôt. Be nga tili bekalate avale Mardôsé a nga liti be a lôme be e be Beyude e be bijiane bi njô bôt, e be bengovina a biwôlô bebo bisaé ya mebôta me si mewôm mebaé a zamgbwa ya si Asuérus a nga jôô, ataté Inde a kui Etiôpi. Be mbe ntilan e minkobô a mevale mintilan mi bôt be too e mebôta me si mevale meva, a e nkobô a avale ntilan Beyude be bili. 
Be nga sane bekalate e jôé njô bôt Asuérus a futi atoʼo été a élondo jé. Bewulu bikabela be bete bikabela bia so mebemba me njô bôt mbe be nga nyoñ ésaé ya miase be. 
Ntilan ô mbe été ô mbe na njô bôt a ve Beyude be too e bitisone bise yʼéjôé jé nguleya sulan asu ya kaman ényiñe jap. A nga ve be nguleya tyiʼi tyiñ a wôé, éngôngole momo, e abôta ese ya si a e ayoñ ese, bôte be bili mengal be ne zu té be ntañete. Be mbe nguleya wôé binga a bone bab a sa akume dap. 
Jame di e nga yiane bobane vôm ase éjôé Asuérus été ngume môs , ngon awôm a lale ba loone Adar é too melu awôm a mela. 
Kalate be nga nyoñ a nga yiane bi ngul ya atiñ e abôta si ese, a bôte bese be nga yiane yeme nye, nalé Beyude ba ye tabe nkômane ya kune bebien e be besiñe bab môs ô ne ntelan. 
Nné ane njô bôt a nga ve be ngul, bekatefoé be nga ke avô be bete bikabela ya mebemba me njô bôte yôp. Atiñe te e nga katebane fe e nlô tisone Suz.
Ane Mardôsé a nga kôlô nda njô bôt, a beʼe ngômesane njô bôt é too éfumulu a ôbe évele, a beʼe fe alôʼô léñ e too évele, ékate or é too fe nye nlô. Tisone Suz é mbe é tiʼitaʼan a nkutane mefas a ayenga mevak. 
Beyude be nga tôtan a mevak, mefôn a ndañan. 
E vôm ase atiñe njô bôt e nga kui, abôta si, tison, avak e nga bi Beyude a be nga bo bikôane bidi a mebôk . Abui bôte ya meyoñe mevok e nga kañese bo Beyude amu woñe be nga ko be.
Atiñe njô bôt da mvamane Beyude
Ngon awôm a baa ba loon Adar é nga kpwaane melu awôm a mela; éyoñe te nje atiñe njô bôt e nga yiane taté mboon ésaé. Besiñe Beyude be nga too ndi nleme na ba ye dañe be. Aval afe nde e nga viane kui: Beyude be nga dañe ba be mbe be viniʼi be. 
Vôm ase, éjôé Asuérus été, Beyude be nga sulan e bitison be nga too a bi ba be nga bôndé feʼe ya jiane be. Te ke môt a mbe nguleya jibi be, amu bôte bese be nga dañe ko be woñ. 
Biwôlô bebo bisaé, bijiane bi njô bôt, bengovina a e bôte ba saé be njô bôt be nga ke ke Beyude ngam amu be nga ko Mardôsé woñ. 
Mardôsé a nga bili foʼo éwôlô éto; e nda njô bôt be nga wôʼôtane minkumutu mié a kui e mebôta mesi: a mbe môt a nga dañe dañe bo ngu.
Avale te nde Beyude be nga belane bôt, be nga vini be, e ne na avale bebien be nga yene mvaé; be nga wôé besiñe bab a mengaa; bôt be nga tuʼi abui. 
E nlô tisone Suz, be nga wôé bôte mintete mitan te kʼéngôngo; 
Môs ôte ôbien, tañe bôt é nga wôéban e Suz, nlô tison, é nga kui be njô bôt.
Njô bôt a nga jô Esthe nga njô bôte na: E Suz, nlô tison, Beyude be wôéya a jaa bôte mintete mitan a bone bʼAman awôm. Abim avé be boya e mebôta me si mevok! Ve jé wo sili? Ma ye ve wo je. Wo sili jé éfe? Wo ye nyoñe je. 
Esthe nye na: Nge njô bôt a yene nalé mvaé, Beyude ya Suz be beta bi ngule ya bo a akiti avalʼane den, a be tyelé bone bʼAman awôm élé yôp. 
Ane njô bôt a nga jô na be bo nalé, be nga kate foé yʼatiñ e Suz, a bone bʼAman awôm be nga tyeléban élé. 
Beyude ya Suz be nga beta sulan e Suz e ngon Adar é too melu awôm a menyin a wôé bôte mintete mila, ve teke sa biôm.
Beyude be nga too mebôta me si mevok be nga sulane fe asu ya kaman ényiñe jap. Be nga kandane besiñe bab a wôé toyini mewôme zamgbwale ya ba be mbe be viniʼi be, ve be nji sa akume dap. 
Jame te e nga boban e ngon Adar melu awôm a mela. Melu awôm a menyin, be nga jôʼé ñwôane bôt, wôna môs ôte ôbien be nga bo beta dina a mevaʼa mese. 
Ve Beyude ya Suz be nga kune bebien e be besiñe bap e ngone melu awôm a mela a awôm a menyin, be nga woʼon e melu awôm a metan môs ôte fe ñwô be nga bo beta dina a mevaʼa mese. 
Ajô te Beyude be too mefan ba bo abôk e ngon Adar é too melu awôm a menyin: ba bo dina a mevaʼa mese a veane memvaka.
Ane Mardôsé a nga tili mam me nga boban mete. Nde a nga lôme bekalate e be Beyude be nga too mebôta me si me ne bebé nge ôyab e si ése njô bôt Asuérus a jôô. 
A nga sili be na be bo abôk mbu ôse ngon Adar melu awôm a menyin a awôm a metan. 
Amu melu mete mme Beyude be nga kandane besiñe bap; ngon éte, ôlune viab ô nga veñesane avak a bidime biabe ki mvom. Ajô te be nga simesane mam mete be jaʼak a mevaʼa mese, bana be lôme fe ba bevoʼo memvaka, be vaʼa fe minzôzoé biôm. 
Beyude be nga tôñe miñyeʼelane mi Mardôsé a kañese na abôk e jemban éyoñ ôsu te ane ngume fulu. 
Mardôsé a nga bo be be simesane jame dina na: Aman, e mone Amedata ya mvoñe bôte Agag, nsiñe Beyude a nga tyiʼi na a jiane be. 
Ve Esthe a nga ke yene njô bôt, a njô bôt a nga bendé a ntilane jame te na be bo Aman e mbia jam a nga kômbô bo Beyude; nalé ate Aman a bone bé be nga tyeléban élé yôp. 
Ajô te nde ba loone mimôs mi abôʼô mite na bepurim, jôé te da so éfia Pur nje ja tinane na: Ôkôk. Beyude be nga baʼale miñyeʼelan mi mbe e kalate Mardôsé été, a simesane fe mam mese be nga yen a ma bebien be nga tôbane me. 
Be nga telé éyem asu dap, mvoñe bôte jab a ba bese be ne veñesane Beyude na be baʼale mimôs mi abôʼô mite mibaé mbu ôse éyoñ é ne ntelan a avale Mardôsé a nga mane telé jame te na e boban. 
E miaé mi bôt mia zu, nda bôt Beyude ése ya abôta si ese a tison ése yʼéjôé, é nga yiane ke ôsu a kañe mimôs mi Purim; Beyude a memvoñ me bôte mab be nga yiane bo te suu éyeme te nnôm éto nge vuane jam e nga boban.
Esthe, nga njô bôt, ngone Abikaé a Mardôsé, mone Beyude, be nga beta tili éyoñe baa, asu ya yemete a ngule njôane jab ése, kalate a kobô ajô bepurim. 
Be nga lôme mimfefé bekalate mite e be Beyude bese e mebôta me si ntet a mewôm mebaé a zamgbwa ya si Asuérus a jôô je. Bekalate bete be nga bili mefoé me mvoʼé a nyeʼan. 
Be nga bendé Beyude na be jem abôʼô bepurim, éyoñ é ne ntelan a avale Esthe a Mardôsé be nga yeʼele; ntyiʼane te ô mbe asu dab a memvoñ me bôte map, avale fe ane ntyiʼan wo fombô ntyiane bidi a miñyôn.
Mebendé me Esthe mete me nga yemete ntelan abôʼô bepurim, a be nga tili me e kalate ate été.
Beyude ba kune bebien
(
Njô bôt Asuérus a nga telé bisaé bi étibelaʼa e be bôt be too bifuse bi si ya mañ yʼéjôé jé avale fe ane e ba be too nsak. 
Biwôlô a ayoʼo mimboon mi njô bôt, avale a nga bete Mardôsé yôp, mam mete me ne ntilan e kalate minkañete bejô bôte ya Perse a Médi. 
E ne nalé na Mardôsé, mone Beyude a nga suʼulane bo môt a dañ éwôlô mvuse njô bôte Asuérus. Bobenyañ Beyude bese be nga semé nye a nyeʼe nye. A nga saé asu ya jeñe mvaé jab a a nga kobô asu ya jeñe ntabane mvoʼé ya bôte bé.
Asuérus ba Mardôsé
Môt éziñ a nga too si ya Uts jôé na Yob. Môt ate a mbe nya mvoʼé a zôsôô; a mbe a ko Zambe woñ a saʼale fe abé . 
A nga biaé bobefame zamgbwa a bobebinga belaa. 
Mbame biyeme wé ô nga bili mintômba toyini zamgbwa, bekamel toyini éla, benyak toyini, beyale bijakas mintete mitan, nalé fe abui bebo bisaé. Môt ate nye a nga dañ éwôlô ézezañe bôte bese ya jôp da tôô.
Bobefame bé be nga bili fulu ya ke bo ésulane bidi e nda be môt ase yʼété, môt ase éyoñe jé, be mbe be bañeteʼe bekale bab belale na ba be be be di a nyu. 
Eyoñ melu ya ésulan bidi me lôteya, Yob a mbe a loʼone bobefame bé a tune be. Wôna ndibe tyé a nga kôlô si a ve metunaʼa ma diʼibane ngumba asu môt ase yʼété, amu Yob a mbe a simesaʼane na: Ndôʼôtô bobefame bam be maneya bo abé a ndôʼôtô be maneya kobô Zambe ébiasé e minleme miab été.
Môs éziñ bone be Zambe be nga zu tebe asu Zambe, nde satane fe a nga suan e zañe jap. 
Zambe a nga sili Satane na: Wo so vé? Satane nye Zambe na: A so ma ndeñendeñe si nyô, a wulu li a li été. 
Zambe a nga sili Satane na: Ye ô yeneya foʼo mbo ésaé wom Yob? E si nyô môte mfe a nji bo ane nye; nyô a ne nya mvoʼé a zôsôô , a ko Zambe woñ, a saʼaleʼe abé . 
Satan a nga yalane Zambe na: Ye Yob a ko Zambe woñe zezé? 
Ye ô nji lôñe nye nkaʼalé, émien, nda bôte jé, a biôm bise a bili? Ô maneya botan ésaé ya mo mé, a mbame biyeme wé wo fôé a mialane si nyô. 
Ve tame same wo wôé a nnambe jôm ése a bili, ma bele na a ye kobô wo ébiasé womien ô too. 
Ane Zambe a nga jô Satan na: E boʼo nalé! Akume dé ese e ntoo e mo môé. Ve da, te same wo wôé a nambe émien. Nde Satan a nga kôlô e vôme Zambe a né.
Môs éziñ bobefam a bobebinga be Yob be jaʼak a nyu woon e nda be monyañe mvendé wop, 
nde nlôman wo kui be Yob a jô nye na: Benyak ba be be senaʼane si, beyale bijakase ki be jaʼak e fefele jap; 
nde Besabééñ ba te kui be bita a nyoñe be a wôé bebo bisaé a nkpwaté mekôn, ma étam ma te tube na me zu kate wo foé. 
A ngenan a kobôʼô nde nlôman ôfe wo zu jô na: Nduan Zambe ja te so yôp a diʼi mintômba, bikela a bebo bisaé, a mane mine be, ma étam ma te tube na me zu kate wo foé. 
A ngenan a kobôʼô nde ôfe wo so a jô nye na: Bekaldééñ, minsamba milaa, ba te kubu bekamel yôp a nyoñe be a wôé bebo bisaé a nkpwaté mekôn. Ma étam ma te tube na me zu kate wo foé. 
A ngenan a kobôʼô nde ôfe wo suan a jô nye na: Bobefame bôé a bobebinga bôé ba too be jaʼak a nyu woon e nda be monyañe wob a ne mvendé; 
ateme na beta évuñulu ve ke so mfaʼa ya nkôte si, ve jimbi mekuʼu menyine ya nda; nde nda ja te ku bongô yôp, éyoñe ji be maneya wu. Ma étam ma te tube na me zu kate wo foé.
Nde Yob a nga kôlô si, a nyabe mengômesane mé, a sôté nlô, ve ku a kute meboñe si a jô na: 
Soé me nga so je abume nyia wom nje fe ma ye bulane je. Zambe nye a nga ve, Nye fe a vaaya; jôé Zambe nde é boʼo ébotan! 
E mam mete mese Yob a nji bo abé , nge bo akute ya boʼolô Zambe jam.
Môs éziñ bon be Zambe be nga beta sulan asu dé; Satane fe a nga fubu nsamba wob a zu tebe e mise me Zambe.  
Ane Zambe a nga sili satane na: Wo so vé? Satan a nga yalane nye na: A so ma ndeñendeñe si nyô a wulu li a li. 
Nde Zambe a sili satane na: Ye ô yeneya foʼo mbo ésaé wom Yob? E si nyô môt éziñ a nji bo ane nye; étua mvoʼé môt a zôsôô , a ko Zambe woñ a saʼaleʼe fe abé . A yeme ngu e ntabane mvoʼé wé été, a wo tindi me na me dimili nye te étom. 
Satan a nga yalane Zambe na: Ékôp ja butan ékôp! Jôm ése môt a bili a ne ve je asu ényiñe jé. 
Ve tame same wo wôé a nnambe bives a minsône bié: buniʼi me na a ye kobô wo ébiasé womien ô too. 
Zambe nye satane na: Nye nyô a ntoo e mo môé été; ve da ô nyiʼi nye ényiñe jé. 
Ane satan a nga kôlô e vôme Zambe a nga too, nde a nga kute Yob mbia be mote nyô, ataté abo si a kui abôbône nlô. 
Eyoñe te Yob a nga nyoñ éfôʼôsé ya wome nyô a tabe asub été. 
E minga wé a nga sili nye na: Ye ô ngenan ô yemek e zôsôô wôé été? Kobôʼô Zambe ébiasé a wu! 
Ve Yob a nga yalane nye na: Wo kobô ane akute minga! Jé! Ye bia nyoñe ve mvaé be Zambe teke nyoñ abé ? Jame te ese, Yob a nji bo abé a biyaé bié.
Bemvôé be Yob belaa be nga nyoñe foé minjuʼu mi nga kui be nye, nde be nga kôlô môt ase e si jé: Elifaz ya Téman; Bildad ya Kua a Sôfar ya Nama. Be nga kui tyiñe ya ke yône nye a volô nye nlem . 
Eyoñ ba fombô nye be ngenan ôyap, be nji fe beta yeme nye: nde be nga bete metyiñ a yôn. Be nga nyabe melôʼô map a kute mbuluk e minlô miabe yôp. 
Be nga tabe tyia ba be nye tañe môse zamgbwa a melu zamgbwa, teke môt a jô nye éfia, amu be nga yene na mintaé mié mi nga dañe ngu.
Mvus éte, Yob a nga kui anyu a yoʼé môs a nga bialé,
Yob a nga jô na:
E môs me nga bialé ô jañek a alu e nga jô na: Monafam a nyoñebaneya abum.
Môs ôte ô boʼo ñhe dibi! Zambe a boʼo te simesane wô a too yôb été a éfufup é boʼo te faé wô!
Dibi a nsisiñe yʼawu bi tame vane wô minkut mi boʼo te faé.
Dibi e tame wôlé alu te! A be boʼo te lañe de e melu ya mbu! A be boʼo te lañe de éyoñe ba lañe bengon!
Ya! Alu te e boʼo nkôkôm, ôyenga mevak ô boʼo momo été.
Bôte bese ba yoʼé mimôs be yokéʼé alu te! Ba ba yeme vele Léviatañ ôyo fe be boʼo de nalé!
Ateté dé ya dibi tyé e boʼo dibi éfufub alu te da yange é boʼo te so. A é boʼo te yene biyakolô bi tyé!
Amu e nga bo te dib abum me nga nyoñebane de été! Nge solé mise mam njuk.
Amu jé me nga bo te wu abume be nyia wom? Amu jé me nji ke wu éyoñ me nga vame nye abum?
Amu jé me nga koone mebo ya nyoñe ma, a mebé ya nyaa ma?
Vʼéyoñe ji me nga ye bômbô si a tabe mvoʼé , me kele ôyo a woʼon,
bia be bejô bôt a bebôndé befeʼe ya si, mbe ba beta lôñe menda me ntoo ntyaman,
bia be bejô bôt be bili or a mbe ba jalé menda map a argent.
Nge na me nji ye nyiñ ane nsolekane mon ô solô, ane minkeñelé mi bon mi nji tame yen éfufup.
Vôm ate mbia be bôt ba jôʼé abui mfôʼôsane dap, a vôm ate bôt be teʼeya te fe ngu ba woʼon;
Mimbôʼô fe mi too mvoʼé mise, mi ne teke wôʼô tyiñe betibili bôt;
mone môt a beta môt be ne valé, a ôlo ô kôlôya éjôé masa wé si.
Amu jé Zambe a ve môt a bili njuʼu éfufup, a ényiñ e be ba be ne minleme ntyaʼan,
mbe ba yange awu ve de teke so, a nyamete de a dañ akum,
mbe be nga ye dañe vak a fôn nge ba tôbane soñ?
Me ne avalʼane môt a nji yem e vôm a ke a Zambe a feteya ma avalʼane môt a tele e mvuse mfin
éyoñ ma yiane di, me bili ve minjuk, a ñyône ya mintaé miam wo bet éyoñ ése.
Nge ma ko jam éziñe woñ, de ve kui; jam me mbe me tyeléʼé nleme yôp nde da kui be ma!
Evôvoé, mvoʼé a awoʼon bi ne momo be ma ve me ne mbiban a mam ma juʼulane ma nsisim .
Eyoñe te Elifaz, Môte ya Téman a nga nyoñe nkobô a jô na:
Nge môt a veʼele tot éfia, ye jame te da ye ndeñele wo? Ve za ki a ne nguleya tabe évô?
Tame yen ô maneya ve abui bôt miñyeʼelan, ô maneya ve mo me ne nteʼane ngu.
Nkobô wôé ô maneya bete nyô a nga ye ku si. O yemeteya meboñ me nʼatek,
vʼéyoñ éyoñ jôé é kuiya, ô nga bili atek! Amu jame te da nnambe wo éyoñe ji, fek é jañeya wo.
Ye nkoone woñe ya Zambe wôé ô nji fe bo ésukaʼa jôé? Ye ndi nleme jôé, é nji fe bo zôsôô ya mezene môé?
Womiene tame fas, zôsôa môte mbé a nga tôbane njuk? A vôme mbé nye bezôsôô be bôt be nga jañ?
Avale me yeneya e ne na: Ba ba senan ékotekot a bé njuk, bebien ba kôane minjuʼu yʼété.
Evuñulu Zambe ja wôé be, a évuñulu yʼayaa dé ja diʼi be.
Mvam ngbwengbwem, ñyôn étoñe ñyôyoʼo tite ya fé a mesôñe bitoñ bi ngbwengbwem bia buʼi;
ngbwengbwem ja wu amu teke jôme ya bi a bone be ngale ngbwengbwem ba mane tyamelan.
Efia éziñ ja te sendé a kui be ma a alo dam da te wôʼô bone biduñ yʼété.
Eyoñ asimesan da tyelé bôte minleme yôp e soʼo miñyenan yʼalu, éyoñ ôyo melom wo bi bôt,
woñ a benyeñenyeñ ba te bi ma, a bivese biam bise bia te fôʼôban,
évuñulu é nga lôte ma asu, a mimvote ya nyôle jam mi nga tebe.
Môt éziñ a nga tele valé, ve me nji bo nguleya yeme nye; nsisiñ ô mbe ma ôsu a me nga wôʼô tyiñ é kobôʼô ôfôfoé;
ye nyô a ne mbialane na a yiane wu a ne bo zôsôô e mise me Zambe? Ye môt a ne bo mfuban e mise me nyô a nga kôme nye?
Nge Zambe a nji tabe bebo bisaé bé ndi nlem , nge a yene minkoban e be beéngele bé,
kô fé a ye dañe yene mie e be ba be too menda me tyia, mbe mimbôkaʼa miap mi ne mbuluʼu été, a ba fite be ane évulebebas.
Ba jiane be mametyé a mamengôʼé, ba jañe nnôm éto, te môt a fombô be;
Nkol yʼényiñe jap ô ntoo ntyiʼan, ba wu, ve sa ñhe a fek.
Loʼone ñhe éyoñe ji! Ye môt éziñ a ye yalane wo? Wo ye kobô ôvé ya mimfufup?
Amu ñwôʼan ôlun wo wôé môt a ne akut, a aban da wôé nsusuk.
Me nga yen akute môt e biaé minkañ, vʼatemeteme na me nga yoʼé étabaʼa jé.
Bone bé ba ke zene ya nyian ôyap; ba nyoñe mekua aba mejô teke môt a kôté be.
Bewôʼô zaé ba ye mine bidi bié a ba ye zu vaa nye a kui vôm biyo bi né. Bôt ba wôʼô évé ba ye min akume dé,
bidim bi nji ke so mbuluʼu été, a njuk ô nji ke faa aso ya si.
Môt a nga bialé asu minjuk avale fe ane bityakaʼa bia yele yôp.
Mfaʼa wom, ma ye jeñe Zambe Zambe nye ma ye liti ajô dam,
a bo beta be mam me ne tekʼayemelan, bitua bi mam tekʼalañé
a noo mveñ e si, a lôme mendim e mefup,
ba be ne nsilane si a bete be yôp, ba be nʼôlun été, a kuli be e nyian.
Mam mimvômvôle mi bôt mia bôndé, a bo me momo, nalé fe na mo map me se nguleya bo na, e mame map me ke ôsu.
A bi mimfefek, e mvôle jab ébien été, a feʼe bôt be ne mvô teke tabe,
mbe ba tôbane dibi e bizôña môs ba ke ba bôp e zañe môs ane a alu.
Ve Nye a nyii éngôngole môt; nkpwaté mekôn wo so anyu dap a e wo ngungu;
Ajô te ndi é ne mfaʼa ntetek, vʼékotekot môt ja dib anyu.
Ajô te môte Zambe a yaa nye a yiane vak! Te bene melebe me Nyô a ne ngul ése
amu nye a balé aveñ a saé fe de; a tibi, a mo mé ma yete
a ye kôté wo ôlun biyoñ bisaman a abé da ye bo te kui be wo biyoñe zamgbwa.
Melu me mfumbale zaé, a ye kôté wo awu; melu bita, a ye kôté wo mfaʼa meveñ me nkpwaté mekôn.
Oyem wo té ntañete wo ye bo te nnambe wo, éyoñe jam da jiane bôt da ye so wo ye bo teke ko woñ.
Wo ye woé jam da jiane bôt avale fʼane zaé; te ko betite ya si woñ,
amu mia be mekoʼo ya mefup mia ye bo élat, a mia be betite ya fé mia ye tabe mvoʼé .
Wo ye yeme na mvoʼé ja ye bo e nda éndelé jôé; wo ye ke wo jom e mevôme mimbame miôé mia di, a jôm ja ye bo te jembane wo;
wo ye yeme na mvoñe bôte jôé ja ye bo abui, a na bifaʼalé biôé bia ye bo ane biloʼo ya si.
Wo ye nyiine soñ, valé ô ntoo nnôm abui, avale ba bo avis mimbom mi nlisi éyoñ ja yian.
Jam bia te yen nde le; nne é ne nalé! Wo yiane wôʼô de a yeme de.
Ane Yob a nga yalane na:
Ngoʼé nge ba tame ke veʼe adite ya ôlune viam a ngoʼé nge ba tame ke beté minjuʼu miam mise kop,
ba ye yene mi too adit éyoñe ji a dañe nseleʼe ya mañ: jame te nde bôt ba biasé nkobô wom.
Amu mekoñ mʼélaé ya Nyô a ne Ngul ése me tulaneya me nyô, a nsisime wom ô nga nyu nsule yʼété. Beangôndô be mame Zambe be ne me ngame yat.
Ye éjakase ya fé ja ye tat e fefele élok é ne nteʼan? Ye nnôme nyak a tat e fefele bidi bié?
Ye be ne di jôm é nʼéyôs teke nku? Ye jôb atyi kup da wôʼé anyu?
Jôm me mbe me bene nnambe, é ntoo bidi biam, toʼo na é nʼabé!
Ngoʼé nge jam ma sili e ne boban, a nge Zambe a ne tôé ndi ya nleme wom!
Zambe a tame ke yene mvaé ya fite ma, a tame njaʼa ke same wo wé, a man ényiñe jam!
Nalé a ye volô ma nlem , ma ye fôn a mevak, akôsa bo mintaé miam mi ne te akobô, nalé a ne na me nji ke sôane mejô me Nyô a nʼétyi.
Ngule jam é ne jé na me yange? A asuʼulane dam da ye bo aya ane ma yiane wôñôlô ényiñe jam?
Ye ngule jam é ne ngul akok? Ye minsône miam mi ne mi mi mvot?
Ye me nji bo nyô a nji bi mvolan, nga ñyeman ôse ô maneya ke mʼôyap? Yb 16:1-5,20; 19:1-6,19-22; Mink 17:17
Môt a bili njuk, môt mbok a yiane volô nye, nalé momo wôna a ye liʼi woñe ya Nyô a ne ngul ése.
Bobejañ be maneya joñôlô ma ane ôtôñ mendim, ane mvelane yʼatôñe mendim da mane kôt.
Mendim map me ne njuʼulan amu Glas, Glas a solô été;
Eyoñ ayôñ e né atôñe te da mane vele, da mane kôt a vian.
Minsamba bebeʼe mimbeʼe mia fuʼu fé, mia nyiin afan été a jañ.
Minsamba ya Téman mia ke jeñe be mi ya Saba ki mia yange be zesé.
Ngoʼo ôson éyoñ ô maneya ve ndi nleme jôé e be minsamba mite! Jaʼana ô yeneya vôm be né, vʼôson wo liʼi wo nyô éyoñ be soya
jôm mi né éyoñe ji nje le; mi lôô njuʼu wom, a mia ko woñ!
Ye ma te jô mia na; vaʼane ma jôm éziñ, nge na vaʼane ma bifaʼé yʼakume denan,
nge na nyiʼane ma e mo me nsiñe wom, nge na kôtaʼane ma e mo bewôé bôt?
Yeʼelaʼane ma na me tabe évô; litaʼane ma me yem e vôme me jañeya fé.
Miabebien mia yem ane minkobô mi ne zôsôô mia tooé môt évô! Ve bijô mia ve ma bia liti jé?
Ye mia kômbô ve nkobô wom bijô a wua minkobô ya môt a ne nteʼan e ñyem?
Ke me lôô mia ye do monenyui abia, a kuane mvôé jenan émvos!
Eyoñe ji tama fombane ma ye ma ye laane mia minsos bi lôane mesu?
Tama bulane mvus, ma yeʼelane mia, te boon ékotekot; bulaʼane mvus, amu zôsôô wom a ngenan!
Yʼékotekot é ne mʼôyem, a ye anyu dam é nji yemelane minjuk?
Ye asuʼulane môt e si nyô e nji bo di mon bezimbi, a melu mé ki avalʼane melu me nyô a saé amu tañ?
Avalʼanʼôlo wo vebe éyoñ ô wuya, avale fe ane mbo ésaé a yange maʼane mé,
avale te nde ngabe jam é ne mintaé ya bengon bengon. Ngab é nʼénjam é ne minjuk melu melu.
Eyoñ ma bômbô si ma jô na: Ma ye kôlô si éyoñ évé? A éyoñe ma kôlô si ma simesane na: Ngôʼé ja yange jé na é bo? Asimesane mevale mete da ndeñele ma nsisim akekui mamengôʼé.
Nyôle jam ja jaé bitum a tyia ane ngômesan, ékôbe jam ja tui mefô a boé.
Melu mam ma lôt avôl a dañe mvé ntiñe biyé. Ma jañ, ndi ése ve man.
Simesaʼane na ényiñe jam é ne mvebe! Mise mam ma ye bo te yene mvaé.
Dis da fombô ma da ye bo te fe yene ma; mise môé ma ye jeñe ma a kooé na me ntoo momo.
Minkut mia jañ a ke, avale te nyô a ke vôme ya miñwuan a ye bo te beta so;
a ye bo te beta zu e nda jé a nda jé ja ye dimi nye.
Ajô te ma ye bo te fe tabʼévô, ôlun été ma ye kobô ajô nsisime wom, éyôé été ma ye tat ajô ya nyôle jam
ye me ne mañ nge beta tit éziñe ya mañ, ane wo telé bemombô be bômane ma?
Eyoñ ma jô na: Enoñe jam ja ye volô me nlem , vôm ma bômbô a jeʼé ñyône wom,
éyoñe te wo sisi ma a biyeyem, wo bo na me ko woñ a mam ma yen.
Me ne yene mvaé na me wu abuk, ya, awu e ne me mvaé a dañe bivese bi!
Me nji bisi! Ma ye bo te nyiñe nnôm éto. Jôkéʼé ma, amu melu mam me ne foʼo ve momo.
Môt a ne jé ane wo yene nye anen, ane wo nyoñe njuk ajô dé,
ane wo jome nye metyé mese ane wo veʼele nye biyoñ bise?
Wo ye jôʼé fombô ma éyoñ évé? Wo ye ve ma éyoñ ya mine mendene mam éyoñ évé?
Nge me boya abé , jé me mbe nguleya bo wo, a mbaʼale bôt? Amu jé ô nyoñeya ma ane jôme wo sôñ? Amu jé me beʼe mbeʼe wome mamien?
Amu jé ô nji vaa mbia mboone wom, a amu jé ô nji jamé ékobe jam? Amu na éyoñe ji ma zu bômbô mbuluʼu été; Wo ye jeñe ma a kooé na me ntoo momo.
Ane Bildad ya Kua a nga nyoñe nkobô a jô na:
Wo ye kobô avale nkobô te a kui éyoñ évé, ye minkobô yʼanyu dôé mia ye bo évuñulu é ne ngu?
Ye Zambe a ye vite zôsôô ? Ye Nyô a ne ngulʼése a ye vite nya ntyiʼane mejôô?
Nge bone bôé be boya nye abé , a veya ñhe be e mo ya mbia mboone wop.
Ve wo nge wo jeñe Zambe, nge wo sili mvame ya nyô a ne ngul ése
nge ô ne teke bijô a zôsôô , éyoñe te a ye baʼale wo teke selan a a ye beta telé nda jôé, e vôme zôsôô wôé a ye tabe.
Avalʼô nga too ôsusua da ye bo zesé, avale da ye tôñe mvuse valé da ye dañ anen.
Tame sili bôte ya miaé ya mvuse minsili, tukaʼa fombô avale bʼésaa be nga yene mam.
Amu bi ne ve ba yʼangôʼé, a bi nji yeme jôm, melu mangan e si nyô me ne foʼo ve nsisiñ
ye be ba ye bo te ve wo nyeʼelan? Ba ye kate wo de, ba ye soo mejô mete e minlem miap.
Ye mbôñ akpwaé ô ne nguleya faa élobé momo? Ye nden é ne nguleya faa mendim momo?
Nté ô ngenane nyumen a te ntyiʼan, ja kôt avôl a dañe biloʼo bife bise.
Avale te nde da kui e be ba bese ba vuane Zambe, a ndi nleme mbo abé ja ye jañ.
Ndi jé é ne mbôlan, a ndi jé é ne ndeten abôp.
A yeʼe e nda jé ve nda été ja ye bo te tebe, a kabetan été, ve ja ye bo te tabe.
Mbo abé akôsa bo njalan a mendim bilé, akôsa bo a yaé a vian, akôsa bo a wua mintyaé mié afube yôp,
akôsa bo minkañe mié mia yametan e mbamelʼakoʼo yôp, akôsa bo a yemete ényiñe jé e zañ akoʼo e nʼayet,
ve nné ane ba vaa nye e vôm a beme, môt ase a nga kate nye a jôʼô na: Me ngenane te tame yene wo!
Anaʼana ve teme na a nga mane boé e njoñe yôp, a môte mfe a ye faa e ndube jé yôp.
Tame yen! Zambe a ne teke biasé zôsôa môt; nalé fe na a ne teke volô bôt ba bo mbia be mam.
Yangeʼe na a futi vioé anyu dôé, a futi miñyône mevak e biyaé biôé!
Ba ba siñe wo ba ye bo njalan a ôson, a nda éndelé bebo abé nje ja ye bo momo jôm.
Nde Yob a nga yalane na: 
Ma yene bebela na e ne nalé; nalé a ne nguleya bo zôsôô aya asu Zambe?
Nge a too ye kômbô doon a nye, e biyalane toyini, a nji ye bo nguleya ve nye jia.
Fek a Ngulʼése bi nʼémbié; za a tameya liti ngul asu dé a too te nyoñe melep ?
A vaa minkô e vôm mi né mibien teke yem. A bulekane mie ayaa dé été;
a bo na si é fôʼôsan e mbôkaʼa wé yôp, a beta mekône bé ba mane téé si.
A kobô jôp, de ve jañ te fe yené. A futi sitam ateté.
A ndamé yôp vʼétam, a wulu e mevôme ya mañ me nʼôyabe yôp.
A nga té Tôla Zok a Nkel Ôvôn, Ekoé bengon a bitune menda ya nké,
a bo beta be mam me too ayaé ya yemelan, mam ya semé tekʼalañé.
O lôô a lôte fefele jam me teke yene nye, toʼo na a jañe me mis, me teke yemelane nye.
Nge a bi jôm, za a ye kame nye, a za a ye jô nye na: Wo bo jé?
Zambe a ne teke vaa ayaa dé; bevolô be Rahab ba kumbu vôm a too.
A ma me ne yalane nye aya? Za mejôô me ne tot asu dé?
Toʼo me nga ye bo zôsôô , me nji ye yalan; me nga ye sili mvame ntyiʼi mejô wom.
Nge me nga ye loon a nye ki a yalane ma, me nji ye buni na a nga ye kee alo dé e tyiñe jam.
Nyô a jimbi ma ane ôkôs, nyô a bo meveñe mam abui abui tekʼétom,
teke me jôʼé na me beta vebe. Amu a boya me na me jaé a ôlun.
Nge ma jeñe mvolan a ngule minsôn, nye ñhe a nʼéwôlô. Nge ma jeñe wu ya ntyiʼane mejô, za a ye telé ma aba mejô?
Nge me nga ye bo zôsôô , anyu dam ebien e nga ye ve ma mekua; a nge me too ye bo te jame ya vebane mekua, anyu dame mamien e nga ye ve ma mekua.
Ye me ne te jame ya vebane mekua? Ye mamien me nji yeme de? Ma biasé ényiñe jam.
Jé ébien é nʼété? Ajô te ma jô na: Nti a jiane môt a ne zôsôô avale fe ane nyô a ne abé .
Eyoñ ébubua éziñ ja wôé môt atemetem! A woé meveʼele ya bôt be ne te bijô.
Si é ntoo e mo bebo abé; a solé asu betyiʼi mejô. Nge sake nye a bo jame te, za mfe ñhe?
Melu mam ma mate avô, a dañe mmate mbi; ma tup te na me yene mvom;
ma lôt ane besitima ba wulu avô, avalʼane ndôé ja ku jôm a bi yôp.
Nge ma jô na: Ma zu vuane ntate wom, ma zu jôʼé ôlune viam, a beta nyoñe nguleya nleme wom.
Ma ko minjuʼu miam mise woñ. Ma yeme na wo ye bo te nyoñe ma ane nyô a ne te bijô.
Ma me nga ye bo mekua! Amu jé ma yiane wu njuʼu zezé?
Toʼo me nga ye woban e mendim me ne éfumulu été, toʼo me nga ye sôbe mo a sobô,
ô nga ye fe note ma ébé été, a mengômesane mam me nga ye vini ma.
A nji bo môt ane ma, ane me ne yalane nye, ane bi ne ke vôm ba tyiʼi mejô bebaane nsamba wua.
Ntyiʼi mejô a nji bo zañe jangan, nyô a beté wo e be bia bebaé.
A tame vaa nkasa wé be ma; angôndô wé a boʼo te ndeñele ma nsisim :
éyoñe te ma ye kobô, a ma ye bo te ko nye woñ. Nalé momo wôna me nji bo mamien.
Enyiñ é vindaneya ma nlem ! Ajô te me tame jôʼé ñyône wom ô kui amu ajô yʼasuʼulane dam, ma ye kobô éyôé ya nleme wom été.
Ma jô Zambe na: Te ve ma mekua! Boʼo me na me yeme jam wo wôʼô ma de ôlun!
Ye wo yene de mvaé na ô bo nyô a kpweʼele, a na ô biasé ésaé ya mo môé a faé éfufube jôé ékôane bebo abé ?
Ye ô beʼe mise minsôn, a ye wo yen ane môt?
Ye melu môé me ne ane ma me môt nge mimbu miôé ane mimôs mi môt,
ane ô ne nguleya jeñ ékobe jam, ane ô ne kômbô yem abé dam,
ô yeme fe na me nji yiane mekua, a na teke môt a ne nyii môt e mo môé été?
Mo môé mme me nga mé ma, mme me nga kôme ma ngumba. Ye ô ne kôme bele jiane ma?
O simesaʼane na ô nga kôme ma a metek; ye wo kômbô bulane ma e mbuluʼu été?
Ye ô nji sôé ma ane menyañ? Ye ô nji bo na me lik anʼavoñ?
O nga jalé ma ékôp a minsôn, a late ma a bives a minsis;
ô nga ve ma ényiñ a mvam , njuʼu ô nga nyoñe be ma, ñwô ô nga baʼale ényiñe jam.
Ve tame yene jam ô mbe ô baʼaleʼe nleme wôé été, ma yeme jam e mbe ôsimesane viôé été;
Nge ma bo abé , ô lôô ma, a ô nji yene ma ane nyô a ne te mekua yʼékobe jé.
Nge ma yiane mekua, ngoʼo ma! Nge me ne zôsôô , me nji bo ayoʼo ya bete nlô, amu ébiasé é kuliya mʼabume nlem , a éngôngol é mineya ma.
A nge ma bo ayoʼo ya beta kôlô si, wo tôñesane ma ane ngbwengbwem, a beta bibi ma a bitua bi mam,
wo telé ma mimfefé bengaa e ngame yat, ôlune wo wôʼô ma ve nenenen, nkane bita wo tebe señe jôé asu ya wosane ma.
Amu jé ô nga soo ma abume nyia wom? Me nga yiane wu a dis éziñ e nji ye yene ma.
Me nga ye bo ane nge me nji tame nyiñ, akôlô yʼabume nyia wom, me nga ye ke ve soñ.
Ye melu mam me nji bo tyôtyoé? A tame jôʼé ma! A kôlôʼô be ma, me beta nyoñ ôbe ngu,
nté me ngenane te ke mekemeke e si dibi a nsisiñ yʼawu,
e si édoʼo dibi ja funane dibi ndim, nsisiñ yʼawu, vôme nzametaʼan a jôô, a e vôm éfufub é ne ane dibi!
Ane Sôfar ya Nama a nga nyoñe nkobô a jô na:
Ye abui nkobô di da ye bo te yen éyalan, asu ya bi mekabe, ye da sili ve na môt a kobô abui?
Ye zôʼé nkobô jôé nje ja ye toé bôte bivô? Ye wo kpweʼele bôt te môt a ve wʼôsone nyô?
Wo jô na: Ñyemane wom ô ne teke bijô, a me ne mfuban e mise môé.
Ngoʼo nge Zambe a too ye kômbô kobô, nge a too ye dii anyu asu dôé,
a nge a too ye kate wo minsolane mi mame ya feʼe jé, nje ja dañe bebela, éyoñe te ñhe ô nga ye yeme na, mfaʼa wôé Zambe a vuane ngab éziñe yʼékobe jôé.
Ye ô ne kulane yeme bidoʼo bi Zambe, nge kulane yeme jam da nnambe ntute mvoʼé ya nyô a ne ngul ése?
Ntute mvoʼé te ô ne fʼôyabe yôp, ane yôp: wo ye bo jé? O ne fʼédok ane vôma miñwuan: wo ye yeme jé?
Oveʼe yʼété ô nʼayab a dañe si, a ndam a dañe mañ.
Nge Zambe a lôt nge futi e mimbôk, nge a loone môt aba mejô dé, za a ne nguleya tebe nye ngame yat?
Amu a yeme bôt be ne meduʼan, a yen ékotekote ntyiʼane mejô teke kômbô nyoñe ngab été.
Ve môt a bili feʼe ya nlô ô yoo, môta binam a nga bialé ane mone ngal éjakase ya fé.
Mfaʼa wôé, nge wo tyendé ntaban, a nge wo same mo môé be Zambe,
Ngʼékotekote ntyiʼane mejô ja ke wo wôé ôyap, a bo te jôʼé abé é kôm éto e menda bindelé môé si,
éyoñe te wo ye bete asu dôé yôp tekʼayeñ, wo ye bo ngu, teke woñ éziñ;
amu wo ye vuane njuʼu wôé, wo ye simesane wô ane mendim me maneya lôt.
E nyiñan wo nyiñ wo ye faé a dañe zañe môs , dibi da ye bo ane mametyé,
wo ye bo njalan a ndi nlem , amu jame ya tabe de ndi da ye bo; wo ye fombô mevôm ma bômane wo, a wo ye bômbô si teke jame ya ko woñ;
wo ye same nyôle si, teke môt a ndeñele wo; abui bôt da wone wo,
ve mise bebo abé ma ye diʼiban; ba ye bo te vôme ya sobô; Ndi minleme jap ja ye bo ve na be jibi wu.
Nde Yob a nga yalane na:
A nto ô yeʼe jô na mia étam mi ne bôt; a na nge mi wôé ñyemane mame ki ô mané.
Ma fe me bili ñyeman ane mia. Me nji bo si a mia: za émiene ki a ne bo te yeme mam me too ane mana?
Me ntoo jôme mvôé jé ja kpweʼele, éyoñ a yeʼelane Zambe na a yalane nye; zôsôa môt, nyô a ne mvoʼé , nye a ntoo jôm ba kpweʼele!
E jame môte sôm a vak a bili e ne na: A biasé minjuʼu mi bôte bevok, a na a bôme ba mebo ma yeñelan.
Besa bôt, nda éndelé jap é ne teke jôme ja tyelé nleme yôp, ba ba bo Zambe abé be ne mvoʼé teke jôme ba ko woñ, avale te fe é ne e be nyô a belane Zambe avalʼEmien a kômbô.
Ve tame sili betite minsili, ba ye yeʼele wo, anone ya yôp, de ki da ye liti wo jame te;
tame fas ajô ya si, ja ye yeʼele wo, a kose ya mañ ja ye kañete wo de,
za a ne te yeme be be na: Wo Zambe ñwô ô nga bo mam mete mese?
A bili ényiñe ya jôm ése é vee e wo wé été, mvebe ya minsône mi môt ase.
Ye melo me ne te yeme kandé minkañete, avalʼanʼôyem wo yeme vôʼôlô ane bidi bi nʼanyu?
Minnôm mi bôt mi bili fek a e nyiñan ayabe wob été, be bili ñyeman.
Zambʼa ne fek a ngu mbôndane fek a atyeñ bi nʼémbié.
Nge a mane tyam, teke môt a ne beta lôñ; nge a fete môt nda été, teke môt a ne dii mbé ,
nge a bi mendim, jôm ése é mane kôt; Nge a suu mendim mete, me ve mane bulekane si.
A bili ngu a nya mfasane mam; Nyô a fuʼu fé a nyô a bo bôte befe na be fuʼu fé, bebaane be ne e ngule jé si.
A kee bebôndé befek e minkôm; a juʼulane bebela betyiʼi mejô;
a kôté bôt étibelaʼa bejô bôt, a jalé be kandé angeteñ,
a bo na betuni be ke ba ndeñ; a dume bôt be ne tekʼafôʼé si.
Ba be too ndi na be ne keʼete, a tooé be mvuk; a vaa minnôm mi bôt fek.
A sôé bivet ébiasé nyô; a tii asese mingungule mi bôt;
bidoʼo ya dibi a bôé bie kayale. A zuu nsisiñe dibi yʼawu e vôm éfufub é né.
Aval a nene meyoñ me bôt, nde fe a bo na me wulan; aval a kee meyoñ me bôt ôyap, nde fe a soo me.
A vaa fek e be bivete meyoñ me bôt. A bo bie na bi ndeñ e nkôte si teke yeme zen .
A bo fe bie na bi bôp e dibi été tekʼéfufup; a bo bie na bi ke bia ndeñ ane bôt be biliya bilam.
Yaa! Mise mam me yeneya mam mete mese. Alo dam e wôʼôya a yeme fe de,
ma fe ma yem e jam mia yem, me nji bo si a mia.
Ve ma ma zu kobô Nyô a ne Ngul ése, ma zu kaman ajô dam asu Zambe,
amu mia mia fôlô minsos, mia bese mi ne bedokita ya momo.
Amu jé mi nji tabe bivô? Nalé a nga ye bo fek be mia.
Ma yeʼelane mia na mi vôʼôlô nkate wom, keʼane melo a wôk ane biyaé biam bia suñ ajô dam,
ye mia ye kobô ékotekot mi kele Zambe ngam, ye mia ye laa minsos asu ya kamane nye?
Ye mia ke nye ngam? Ye mia kômbô kamane Zambe?
Eyoñ a ye yemelane mia ye a ye koone mvoʼé ? Nge na ye mia duʼu nye ane ba duʼu môta binam?
A ye foʼo ve mia bijô nge mia bo mboone wu asoé vʼamu mia ke nye ngam.
Ye nyô a nʼéjijin a ye bo te ve mia woñ? Ye angôndô wé a ye bo te ku mia yôp?
Jam mia baʼalane na me yem e ne ve meduʼan, nkamane wônan ô ne ve wu étek.
Tabaʼane bivô! Jôkaʼane ma! Ma ma zu kobô! Jam ese da ye kui be ma e kui.
Amu jé ma ye kôʼé minsône miam mesôñ, a futi ényiñe jam e wo wom été?
Toʼo Zambe a kômbô wôé ma, me nji beta bi jôm éziñ ya dimili yaa ma ye kaman ajô ya ntabane wom asu dé.
Nalé émien a ne bo mfi mfaʼa wom; amu mbia môt a se nguleya tebe nkat asu dé.
Vôʼôlaʼan, vôʼôlaʼane jam ma jô; éfufup ma liti é tame njaʼa kui melo menan.
Ma kômesane ke nda mejô, a ma yeme na ma me bili mekabe.
Za a kômbô somane ma? Ataté éyoñe ji ma ye tabʼ évô a wu.
Ve da kañeseʼe ma mam mebaé a ma ye bo te sobô ôyab a asu dôé:
e wo wôé ô dañe me yôp, nalé fe na angôndô wôé a boʼo te beta ve me woñ,
wôna loʼon a ma ye nyoñe nkobô, nge na ma ye kobô a wo ye yalane ma,
minkobane miam a abé dam bi ne tañ aya? Boʼo na me yem mbia jame wom a abé dam.
Amu jé wo solé asu dôé? A nyoñe ma ane nsiñe wôé?
Ye wo kômbô bo na ôkaé ô fôʼôban? Ye wo kômbô tôñesan ôsôé ô maneya kôt?
Amu wo tili bifia bi nʼayô, bi bia wosane ma, wo bo na me beʼe mbeʼe ya minkobane yʼéyoñ me mbe ésoé.
Wo kômbô futi mebo mam ébom été, a fombô mam mese ma bo, a ve medaa mebo mame nné.
Eyoñe te nyôle jam ja ku é ntoo ébo, ane ngômesane siʼibem ja di.
Môt a ne mbialan be minga ényiñe jé é nʼétun, njalan a mam ma fôʼé nye.
A nga faa ane Sam a a tyiʼibaneya a mate ane nsisiñ teke tebe.
Wo kôme kui dise dôé be nye! A wo kôme bo na bia wo bi ke aba mejô!
Za a ye soo jôm é ne mfuban e jôm é ne mvin été? Teke môt.
Nge wo wo telé melu mé, tañe bengone bé, nge ô maneya telé nné yʼété, nye a se nguleya dañ,
vaʼa ñhe nye mise nyô, a tame woʼon. Nalé a ye bi jaʼane ve mevak, e ma me môt a saé moné a bili, éyoñe môs ô maneya.
Elé é bili ndi na: Nge be baʼé je, ja ye beta faa, ja ye bo te jembane bifaʼalé.
Nge nkañe wé wo bo nnôm e si été, nge nkuʼu wé wo wu e mbuluʼu été,
ja ye beta faa nge é wôʼô mendim, ja ye beta kpwaé metak ane élé é ndôme bééban.
Ve môt a wu a dimili ngule jé; môta binam a wu: vʼa ne ñhe vé?
Mendime ya mañ me ne nguleya tinekan, beta bʼasôé ba vele a kôt;
Avale te môt a bômbô si, vʼa ye bo te beta kôlô si, a ye bo te vee te na yôp e jañ, a ye bo te kôlô ôyo wé été.
Ngoʼé nge ô nga ye kômbô solé ma e vôme miñwuan mi né, ô baʼaleʼe me wé asoé, akekui ayaa dôé e jeʼebeya, a telé ngum éyoñ ya beta simesane ma!
Nge môt a too ye beta nyiñ éyoñ a wuya, e mimôs mise ma saé, me nga ye bo ve yange, akekui môt a tyendé ma a soya.
Eyoñe te ñhe ô nga ye loon, a ma me nga ye yalane wo, ô nga ye kômbô yen e ma me nʼésaé ya mo môé.
Vʼéyoñe ji wo lañe medaa mebo mam. Yʼô nji yen abé dam?
Mbia mboone wom a ne ndutan e nkuta été, a wo beta vumelane nkobane wom,
ve nkôl wo ku a suʼulane momo, nalé fe akôm da kôlô vôm e né,
mendim ma bo mekoʼo na me sibi, a ngul ya mendim ma lôt ja mane kee tyia; avale te wo wôé ndi nleme ya be môt.
Awolo ese wo kui nye bita, a a lôt. Wo tyendé asu dé a mvus éte, wo bo na a kôlô.
A nji yem nge bone bé be bili ésemé; nge be ne nsilibane si, a nji yene jame te.
Mintaé mi ne e minsône mié été, a nsisime wé ñwô wo wôʼôlun.
Ane Elifaz ya Téman a nga nyoñe nkobô a jô na:
Ye mfefek wo yiane yalan a momoa ñyeman? A jalé émien abum a évuñulu ja so mfaʼa jôp da tôô?
Ye a kaman émien a bifia bi ne teke mfi? Nge a nkobô ô ne teke volô jam?
Wo wo tyam, toʼo na nkabetan mfaʼa mam ya Zambe a wo ndaman éto meyeʼelan ése asu Zambe.
Amu mbia mboone wôé a ne nyeʼele ya anyu dôé, a ô tobeya fatane nkobô mekute me bôt,
Sake ma vʼanyu dôé nde da ve wo mekua. Biyaé biôé mbie bi ne ngaa a boʼolô wo.
Ye wo ô nga taté bialé a bôte bese? Ye wo ô ne mvendé a minkô?
Ye ô wôʼôya minsolane mi mam mi Zambe? A telé feʼe nné ve be womien?
Jé wo yem nje bi ne te yem? Ngule ñwôʼane mam fé ô bili bi te je bi?
Bôt be bili nyuʼu nlô be ne zañe jangan, a minnôm mi bôt, be too mvendé a ésoo,
ye wo biasé mvolane Zambe a volô wo nlem , a nkobô bia kobô wo a évôvoé?
Amu jé nleme wôé wo dutu wo? A amu jé wo nyete mise môé?
Amu Zambe nye ñhe wo yaa nye, a nye fe anyu dôé da kobô kane minkobô wo kobô nyô.
Môt a ne jé ane a ne nguleya bo mfuban ? A nyô a nga bialé be minga ke jé ane a ne nguleya bo zôsôô ?
Nge Zambe a nji tabe mimfufube mié ndi, nge yôp e nji bo mfuban asu dé,
kô fé ététéa é ne abé a ndaman, môta binam, nyô a nyu abé ane mendim?
Vôʼôlôʼô ma, ma zu liti wo, ma ye kañete wo jam me yeneya,
jam mimfefek mi nga kobô, jam be nga bo teke solé, e soʼo be bʼésaa bap;
si é nga veban ve be be étam, a teke mone bikuu a nga lôte be zañ.
Mbia môt a lôte melu mese yʼényiñe jé vʼéndeñelaʼa été. Ntibili bôt a kôsa nyiñe abui mimbu,
metyiñ me woñ ve ndeñele melo mé. Eyoñ a nyiñ e mvoʼé été, nje ntyame mam a ye vasane be nye.
A nji buni na a ye kôlô dibi été, amu nkpwaté mekôn wo yabe nye.
A ke a ndeñ asu ya jeñe bidi, a yeme na e môs ô ne dibi wo yange nye.
Olun a biyebé bia bo nye na a ko woñ, bia kubu nye nyô ane njô bôt a ne nkômesane ya wosan.
Amu a sameya wo wé na a wosane Zambe, a dañe Nyô-A-Ne-Ngulʼése.
A nga kôme bo ayoʼo ya ke mbile be nye, a too ébene jé si,
avoñ e yale nyʼasu, a mevele ki me to nye anen;
ve a ye tabe bitison bi ne ntyaman, e menda me ne bifut, me ntoo bebé ya suʼulane si.
A ye bo te beta bik, akume dé fe teke tabe, afoʼo dé da ye bo te fe beta mialane si nyô.
A se nguleya kandane dibi, nkabaʼa nduan wo ye kôtô bifaʼalé bié, a Zambe a ye vaa nye a mvebe yʼanyu dé.
A boʼo te tabe momo mebun! A za duʼuban. Amu momo a ye vebane be nye ane maʼan.
Jame te da ye boban te na asuʼulane ya melu mé e kpwaan. A ntyaé wé wo ye bo te beta bo nyumi.
A ye liʼi teke jôm, ane ndiʼi woon wo dimili bibuma bié bi too biyoé, same jé ja ye kutan ane nyô ôlivié.
Nda bôte mbo abé ja ye bo nkôkôm, a nduan ja ye mine menda bindelé me môt a duʼubane tyiʼibi.
Nsimesane ya simesan abé wo biaé bidim, a ve môte nleme meduʼan.
Nde Yob a nga yalane na:
Me wôʼôya mam abui me too avale te; Mia bese mi ne bevolô minlem ba ve môt ateʼe nyô.
Ye momo nkobô nyô a ye foʼo bi asuʼu? A na wo wôʼô jé ôlun éyoñ wo yalan?
Ke ma fe me ne nguleya kobô ane mia; nge mi too ye tebe été jam, Me nga ye tôkane bifia ya wosane mia. me nga ye siʼisi mia nlô wom.
Me nga ye ve mia ngule nlem , a mejô yʼanyu dam. Mfôʼôsane ya biyaé biam ô nga ye volô mia.
Nge ma kobô, mintaé miam mi nji bo nséʼan, nge ma jôʼé nkobô, mintaé mite mia ye ke ma ôyab aya?
Eyoñe ji, éé! A jotéya me nyô. Yaa! O vambaneya e mbômaʼane wom ase.
O tubeya mimbote nyôle jam mi too e ngaa a wosane ma nkôte wom wo ve ma mekua a ve ma adite mbeʼe.
Ayaa dé da nyabe ma a wosane ma, a latane mesôñ asu ya tebe me ngame yat. Nsiñe wom a toé mise mé be ma.
Be maneya ndamé ma menyu mabe nyô; Ba bibi ma mebaé memañ asu ya samele ma. Ba zu ma mimbile mvus bese,
Zambe a keeya ma e mo mʼayôme bongô. A wuaya ma e mo me mbia be bôt.
Me nga too mvoʼé ve a fôʼôya ma, a biya me tyiñ a buʼu ma bifus, a beteya telé ma me bo nye jôm a sôñ.
Mekoñ bilaé mé ma bômane ma vôm ase, a lume ma mekoñ angeteñ tekʼéngôngo, a sôé e zôñe jame si.
A baʼé ma meveñ va fifiti, a silane ma yôp ane môta mewosan.
Me maneya loé nyôle jame nkuta; me woʼotôya éjijine jam e mbuluʼu été.
Asu dam e ntoo évele, amu me dañeya yi. Nsisiñ yʼawu ô ne ma biyakolô.
Ve da mo mam me nji kuli metyi a meyeʼelane mam me mbe mfuban éyoñ ése.
A si, te solé metyi mam, a ñyône wom ô wôkéʼé te jôm ja telé wô!
Eyoñ ebiene ji, ngaa wom a ne yôp, nyô bia nye bia kobô a ne e mevôm me ne mbetane yôp.
Bemvôé bam ba woé ma; Zambe nye ma loon a miliʼi mis,
ye a ne nguleya bo ntyiʼi mejô e zañe môt a Zambe, e zañe mona môt a mvôé jé?
Amu tañe mimbu miam é nga ke amané, a ma ye tyii e zen ma ye bo te beta bulan été.
Ma dimili mvebe, melu mam ma dim, soñ ja yange ma.
Ye bekpweʼele be nji bômane ma? A dise dam da yiane tabe é vee amu metaa map.
Ajô te boʼo ñhe ébene jam e be womien; za mfe a ye nyoñe mintyiʼan asu dam?
Amu ô feteya minleme miap be bo te nguleya yemelan; ajô te wo ye bo te kañese na be dañ.
Ba bañete bemvôé asu nkabane biôme ya nsa, ve ba bañete bon mbe mise map ma dik.
A nga telé me na me koobô meyoñ me bôt e nlô yôp. Ve me ntoo nyô ba tui menden asu,
Dise dam e ntoo évindi amu ôlun; bibuʼa biam bise bi ntoo ane nsisiñ.
Bezôsôô be bôt, be ntoo jame te feʼe ne vema, a môt a ne te bijô a kôlô si a wosane mbia môt.
Ve zôsôa môt a ngenan a yeme e zene jé été, nyô a bili mo me ne mfuban a dañe dañe bo ngu.
Ve mia bese, mi ntoo ve beta taté a zaʼane ñhe! Ma ye bo teke yene mfefeʼe be mia!
Melu mam me lôteya, mam me nga kômbô bo me boya momo, minkômbane ya e nleme wom.
Ba kôme yemete na alu nde e ntoo môs , a na éfufup é ntoo bebé, éyoñe dibi nde e ne valé!
Ye sa vôme ya miñwuan nye ma yange anʼétabaʼa jam? Ma ye kôm éjôʼôba jam e dibi été;
ma jô soñe jame na: wo ô nʼésaa wom! A ébole na: Nyia wom a kale jam.
Ndi nleme jam é ne vé? Ndi nleme jam, za a ne yene je?
Ja ye siliki mfaʼa bifetaʼa bi vôme ya miñwuan mi né, éyoñe bia ye ke nsamba a woʼon e mbuluʼu été.
Eyoñe te Bildad ya Kua a nga nyoñe nkobô a jô na:
Wo ye telé kane nkobô éte nné éyoñ évé? Tukaʼa fas éyoñe te bia ye suʼulane kobô.
Amu jé bia yené ane betit? Amu jé bia yené mise môé ane bedimi mam?
A wo wo nyabe womien ayaa dôé été, ye wo yi na si é liʼi te môt amu wo? Nge na akôm é kôlô vôm e né?
Yaa, éfufube mbia môt ja ye dim, a nkabaʼa nduan wo so été wo ye bo te beta faé.
Efufub ja ye bo dibi e nda éndelé jé si, a e lambe wé a ye dim e nlô wé yôp.
Medaa mebo mé me ne ngul abui, ma ye bo mbametan, a e feʼe jé émien ja ye kpwé nye.
Amu mebo mé ma ye wua nye avot été, a a wulu e bikoé bi ôlame yôp.
ôlam ô biya nye étimekili, a bikoé bi lateya nye;
Nkol wo ye bi nye ô solô si été, a ôlam ô ne zen .
Beangôndô be mam ba ve nye woñ ba yabe nye mimfaʼa mise, a ndeñele nye mfaʼa ya mvus.
Zaé é nnambeya ngule jé, azoé é ne nye nkômane fefel.
Mefôla yʼékobe jé me maneya diban, ntôle mon yʼawu ô maneya di bibuʼa bié.
Be vaaya nye e nda éndelé a nga too je ndi a ngu, a ke a woʼotô émien e be njô bôte ya beangôndô be mam,
ô ntoo nguleya tabe e nda éndelé jé: é nji fe bo énjé; mbia nduan a ne mmiasane nda jé.
Mfaʼa ya si, minkañe mié mia kôt; mfaʼa ya yôp, mintyaé mia ye tyiʼiban.
Nsimesan ba simesane nye wo ye jañe si nyô, a nji beta bi jôé atan.
Be sôʼôlôya nye a soʼo dibi été, ba titane nye si nyô.
A nji liʼi bon nge bendaé e ayoñe dé été. Teke môt a liʼi a vee e mevôm a too.
Bôte ya mfaʼa jôp da dim be ne feʼe ne vema ajô ya môse wé, a jame te da kuli ba ya jôbe da tôô ényunyui nyô.
Nalé ate menda me môt a nʼékotekot me né, a éto môt a nji yeme Zambe nje le!
Ane Yob a nga yalane na:
Mia ye ve nleme wom ôlun nté avé? A nté avé mia ye koʼo ma a mejô menan?
A ntoo biyoñ awôm mi taa ma; ye mia wôʼô foʼo ôsone ya ndeñele ma?
Nge me ne foʼo ékob été, kʼékobe te é bete mamiene nlô yôp.
Nge mi ne foʼo me ngame yat, a nge mia jô ma amu ôsame wom,
ke mia yiane ñhe yeme na Zambe Nye a kpwé ma, a vule ma avote dé été.
Nge ma wôʼô ékpweʼele ba kpweʼele ma abé , teke môt a yalane ma; nge ma sili mvolan, teke môt a tyiʼi me ajô.
A dibeya me zen , me se nguleya lôt; a kuteya dibi e mezene mam.
A sôʼôya ma étôtoʼo jam, a vaaya ékate duma e nlô wom,
a kpwéya me si mimfaʼa mise, a me tame wu. A téya ndi nleme jam anʼélé.
Ayaa dé é kalaneya me nyô, a nyoñeya ma ane wua ya besiñe bé.
Minsamba bezimbi mié, mia suan éyoñe jia. Be kpwaʼéya zene jap a kui be ma. Be lôñeya minkane miap mbômaʼan a nda éndelé jam.
A boya bobejañe na be ke mʼôyap, a ba ba yeme ma be maneya tyamelan ke mʼôyap.
Bôte bam be liʼiya ma, ba bia be be bia dañe nlatan be vuaneya ma.
Beyeñe ya nda jam a bebo bisaé bam be ne binga, ba yene ma ane nneñ. E mise map me nʼéyoñe ji ve njin be nji yem.
Me ne loone mbo ésaé wom a ne fam, nye teke yalan; ma yiane yeʼelane nye a anyu dam.
Minga wom a vini mvebe wom, a me ntoo mbia ényum e be bone bia be be bi nga bilaé abume da.
Toʼo na ayôme bongô de fe da biasé ma. Nge ma kôlô si, e nga kobô mʼabé.
Ba be mbe be yeme minsolane mi mame miam ba yene ma angôndô, ba me mbe me nyekeʼe be kôñelaneya a wosane ma.
Bivese biam bia kabetan ékôbe jam a minsoñe miam, a me liʼiya me bili ve tite mesôñ.
Koon éngôngo, koone mʼéngôngo, a mia bemvôé bam! Amu wo Zambe ô bibiya ma.
Amu jé mia kpweʼele ma ane Zambe a kpweʼele ma? Ye mebum me ngenan te kui mia minlem a minsône miam?
Ngoʼé nge bifia biam bi nga ye tiliban! Nge bi nga ye kpweleban e kalatʼété!
Nge bi ne nkpwelan akoʼo yôp éyoñ ése a nkôs étyé a afiti!
Ve ma yeme na nkôté wom a vee, a na nye a bili éfia ja suʼulan e si nyô.
Eyoñ ékôbe jam ja ye tyamban, mamien ma ye yene Zambe.
E Nye ma ma ye nyeʼe me lôô, e nye mise mam ma ye yen sake môte mfe. Nleme wom ô ne nteʼan ya yange éyoñe te.
Eyoñ mia ye jô na: Amu jé bia kpweʼele nye? Eyoñe te mia ye yem bebela yʼajô dam.
Koone woñe na nkpwaté mekôn ô nnambe mia. Amu melebe ya ma boban a nkpwaté mekôn me nʼangôndô.
Ane Sôfar môte ya Naama a nga nyoñe nkobô a jô na:
Tame yen amu jé asimesan da ve ma biyebe nlem , da yemete me na me yalan: amu nlem wo vuñe ma abum été.
Me wôʼôya bijô bia ve mʼôsone nyô. Ajô te mvebe ya feʼe jam wo ye ve ma éyalan.
Nga wo yeme na biyoñ bise, nté ane môt a nga tébane si nyô,
ndañane bebo abé ô nʼétun, a mevaʼa me mbia môte ki ôyôme nté?
Toʼo na nté wé wo kui yôp, toʼo na nlô wé wo nnambe minkut
a ye jañe nnôm éto ane mbuane wé, a ba be mbe be yene nye ba ye jô na: A ne vé?
A ye yele ane biyeyem, a ba ye bo te fe beta yene nye, ba ye titane nye ane ñyenan yʼalu.
Dis e mbe e fombôʼô nye, da ye bo te beta fombô nye, e vôm a nga too a ye bo te beta yene nye.
Minzôzoé mia ye kubu bone bé nyô, a mo mé ma ye bulane jôm é mbe é vaʼa nye kum.
Bibuʼa ya nyôle jé bi mbe njalan a ngul ésoé môt, ve baa ngul éte ba ye bômbô mbuluʼu été.
Ngʼabé e ne mvaé anyu dé été, nge a solé de ôyeme vié si,
a kamaʼane de teke jôʼé de, ve bi de anyu dé été,
bidi bié bia ye koʼoban abume dé été, a kôñelane bo nsu akpwe e nyôle jé été.
A mineya akum, a ye yô de. Zambe a ye sôʼô dʼabume dé été,
a viʼi nsule mekpwe, ôyeme beta nyo wo ye wôé nye.
A boʼo teke beta fombô bone bʼasôé, beta bʼasôé, atôñe wôé a di mbon!
A ye bulane jôm a nga wu njuʼu ya bi a a ye bo te mine je; a ye bo te beta buʼuban akume dé ya makit.
Amu a nga fit a vuane minzôzoé, nda a nga kuli azoé, a ye bo te beta lôñe je.
A nji tabe mvoʼé mbia ndiane wé été, e minyamete mié été jôm éziñ é nji fame nye mo.
E ndoʼo jé été teke jôm é nga liʼi, ve ntabane mvoʼé wé wo ye bo te libi.
Afoʼo dé été, ôlun via ye bi nye, mam mese me nʼabé ma ye kui be nye.
Eyoñe nye a jalé abume dé, Zambe a ye lôm ayôñ yʼayaa dé be nye. A a ye noo nye mekoñ mʼélaé, me ve nyiin e minsône mié été.
Nge a tube mengale mʼétyé, élaé mvot ja ye tulane nye nyô.
Nge a vaa akoñ élaé é beme nye nyô, ngʼébaé nduan é beme nyʼések, beangôndô be mam ba ye kui be nye.
Dibi ese e ne nnaan asu akume dé, nduane môt éziñ a se nguleya soo, ja ye mine nye.
Yôp da ye kulan ékobe jé, a si ja ye tebe nye ngame yat.
Ba ye vos akume ya nda jé, ba ye mane kee de e môse Zambe a ye yaa.
Ngabe mbia môt ja so be Zambe nje le. A jôm a ye nyoñ e minkobô mié été é soʼo be Zambe nje le.
Ane Yob a nga yalane na:
Vôʼôlaʼan, vôʼôlaʼane nkobô wom, vaʼane ma ve mvolane nleme wu.
Vaʼane ma nguleya kobô a éyoñ me maneya kobô, ô ne nguleya woé.
Ye ma tat a môt éziñ? A amu jé nsisime wom wo ye bo te bo ôjejaʼa?
Kôñelaʼane be ma a semé, a butaʼane wo anyu
éyoñe ma simesane jame te, ma ko woñ, a ényunyui ja kui ma nyô.
Amu jé bôt be nʼabé ba nyiñ? Amu jé ba yômbô, Nge beta ke nyoñe ngu?
Mvoñe bôte jap ja bo ngu ba be be bebien be too, a bifaʼalé biap bia bi mefok mise map mebien me lôô.
Mvoʼé nje é ne menda map, saake woñ; nkasa Zambe ô nji bo be ngame yat,
nnôme nyaʼa wop a vʼabum teke selan, ngale nyaʼa wop a biaé abum teke kui atan,
ba suu ayôme bone dap e mate mimbil, ane mintômba a bikela, a bone bap ba ke ba vôman.
Ba yia bia ngom a éngombé bi kobôʼô. Ba vak éyoñe ba wôʼô tyiñe ndiñ.
Melu map ma man e mevaʼa été, vʼôyôm étun, awu da sise be.
Ve be mbe be jôʼô Zambe na: Kele bia ôyap, bi nji kômbô yeme mezene môé.
Nyô a ne ngul ése a ne za ane bia yiane saane nye? Bi bili za mfi ya yeʼelane nye?
Yaa! Mvome jap é nji foʼo bo e mo mab été. Feʼe mbia be bôt é ne ma nya ôyabe!
Ve ye da kui biyoñ biyoñe na: Lambe mbia be bôt a dim, na azoé e kui be be, na, Zambe, ayaa dé été, a ve be ngabe jap,
na be bo ane mbuan évuñulu ja kee wô, avalʼane bivua ôlendé a beʼe?
Ye Zambe a naan melebe mé, asu bone be mbia môt? Nye Zambe a yiane ve fonos, asu ya na a yeme nye;
mise mé ma yiane fombô vʼéto éngôngole jé ébien, e nye a yiane nyu ayaa Nyô A Ne Ngul Ese.
Nda jé é ne nye mfi jé éyoñ a wuya, éyoñe tañe bengone jé é ne nlañan?
Ye Zambe nye ba ye yeʼele ñyeman? Nyô a jôô bevevee ba dañ ôyabe yôp.
Wua a wu te bijô, ntute mvoʼé été, a too te jôme ja tyelé nye nleme yôp,
mevel njalan a avoñ, foñ ya bivese bié njalan a mbon;
Nyô mbok a wu, nleme njalan a ôlun, teke tame tyeʼe mvaé môs éziñ.
Ba bômbô mbuluʼu été nsamba wua, a bitum bia buti be yôp.
Ma yem asimesane denan a avale mia fas asu ya ve ma mekua.
Eyoñ mia sili na: Nda mona njô bôt é ne vé? Nda éndelé bebo abé be nga too é ne vé?
Jé! Ye mi nji sili belôtan minsili? A ye mi nji kômbô kañese jam ba liti;
na e môse bidim bia kui, ba kamane mbia môt, e môs ayaa da yené,
za a kpwaane nye mbia ntabane wé? Za a bulane nye jam a nga bo?
Ba kee nye afube mesoñ, be beʼe nye; a ba ye mombô e soñe jé yôp.
Bibañ meteʼe ya mbiʼili bi ne nye éveves. Bôt bese ba zu nye mvus; bôt tekʼalañé ba wulu nyʼôsu.
Amu jé ñhe mia ve ma zesé mvolane nlem ? Jôme ja liʼi e biyalane biôé été é ne ve meduʼan.
Ane Elifaz môte ya Téman a nga nyoñe nkobô a jô na:
Ye môta binam a ne volô Zambe a zen éziñ? Momo, môt a yeme wôʼô mam a ne mfi ve mfaʼa wé émien.
Ye Nyô a ne Ngul Ese a yene jame te mvaé na ô bo zôsôô ? Nge ô ne nya mvoʼé e mezene môé, a nyoñe jé été?
Ye A bôme wo amu nkabetan wo kabetane mame ya mbunan, a ye amu nalé nde mia Nye mi bili de ajô?
Ye mbia mboone wôé a nji bo anen, ye minkobane miôé mi nji bo te nné?
Amu ô mbe ô nyoñe bobenyoñe biban tekʼétom, ô mbe ô wôléʼé mengômesane me ba ô mbe ô liʼi soé;
ô nji bo ô vaʼa môt a wôʼô évé mendim, môt a wôʼô zaé ô mbe ô nyume nye bidi.
Si é mbe jôme ngungule môt, a e môt a nʼénguñ a mebun nye a nga bili je.
O mbe ô bulaʼane minkus mo zesé. Mo me bobenyui me mbe mbuʼan.
Ajô te nde melam ma bômane wo, a ajô te woñ ô biya wo atemetem.
Ye ô ne te yene dibi te? E ndône mendim ja yandane wo nyô?
Ye Zambe a nji bo ôyabe yôp? Fombôʼô nté ateté e né: abim e ne mbetane yôp!
Eyoñe te wo bele jô na: Zambe a yeme jé? Yʼa ne tyiʼi mejô e dibi été?
Ke minkut mi nʼasolé jam asu dé, a a nji yene jôm. A bômaʼane njiñelete ya yôp.
Jé! Wo kômbô baʼale je nnôme zen , ñwô bikotekote bi bôt bi nga tôñ?
Be nga bili éyoñ é ngenane te kpwaan, mbôkaʼa wop ô nʼôtôñ wo lôt.
Be mbe be jôʼô Zambe na: Kele bia ôyap. Nde za jame Nyô A ne Ngul ése A ne bo mfaʼa wop?
E too ke na nye a nga jalé akum e menda map. Feʼe bebo abé é ne ma nya ôyap.
Bezôsôô be bôt ba ye yene de a vak, a nyô a ne te bijô a ye kpweʼele be.
Ye nyô a ne bia ngame yat a ngenane te jañ? Ye nduan é ngenane te mine mfi wop?
Kui ñhe tyiñ a Zambe, éyoñe te wo ye bi mvoʼé . Ataté valé, jôme wo ye bi, ja ye bo mbamba jôm.
Nyoñe ñyeʼelan anyu dé, a baʼale mejô mé e nleme wôé été.
Nge wo bulan e be Nyô A ne Ngul Ese, wo ye beta tebe, wo ye titan abé e nda éndelé jôé.
Wuʼa or e mbuluʼu été, or yʼôfir e mekôʼô yʼatôñ été;
A Nyô A ne Ngul Ese a ye bo or wôé, a ye bo mevise me argent mfaʼa wôé.
Eyoñe te wo ye bo Nyô A ne Ngul Ese mevaʼa môé. Wo ye bete asu dôé yôp be Zambe.
Wo ye loone nye, a Nye ki A ye yalane wo. A wo ye jalé mintiñetane miôé.
Nge wo tyiʼi jam éziñ, da ye bobane wo nalé. Efufup ja ye faé e mezene môé.
Amu Zambe a bo na minsôñan mi ne njalan a mebun mi ku ve mvolane wé wo yené e be nyô a suu émiene si.
A ye kôté toʼo na nyô a bili mekua, ve a ye kôtéban amu mfubane ya mo mé.
Ane Yob a nga yalane na:
E môse wuna fe ñyône wom ô ne ayaa, wo wom wo fite ntate wom.
Ngoʼé nge me too ye yeme vôm me ne yene nye, nge me too ye kui vôm a too,
me nga ye liti nye ajô dam, me nga ye jalé anyu dam a bifia.
Me nga ye yem biyalan a nga ye ve ma, a me nga ye wôʼô jam a nga ye jô ma!
Ye a ne belane ngule jé ése na a bo ma ajô? Momo ve da a ne bo ve na a dimili éyoñ ya fombô ma.
A ye yeme na zôsôô môte le ba nye ba doone bifia éyoñe te Ntyiʼi mejô a ye ve ma mekabe nnôm éto.
Ve nge ma ke mfaʼa jôbe da tôô a nji bo wé, e mfaʼa jôbe da dim, me te yene nye.
Ye a bo ésaé éziñ mfaʼa yʼakôé. Me se nguleya yene nye. Ye a solô mfaʼa ya nké? Me teke ngule ya yene nye.
Ve nye a yem e zene me tele. Eyoñ a ye veʼele ma, ma ye kôlô mfuban ane or.
Abo dam é kabetaneya a mendaa mebo mé. me baʼaleya mezene mé a me ngenan te kôlô me été.
Me ngenane te tyendé mebendé ya biyaé bié; Me vitiya nkômbane wome na ô luʼan a mejô yʼanyu dé.
Ve Nye, nge a tyiʼi jam éziñ, za a ne bo nye na a beta bulane mvus? A bo e jam Emien a yene mvaé.
Ajô te a ye bo jam a tyiʼiya mfaʼa wom. A ye fe simesane mefe abui.
Ajô te ma ko woñ asu dé. Eyoñe ma dañe fase jame te, nje ma dañe ko nye woñ.
Zambe a tyiʼiya ayoʼo ya nleme wom étun. Nyô A ne Ngul Ese a jaléya ma a woñ.
Amu sake dibi nde da tooé ma évô, sake dibi nde da buti ma.
Amu jé Nyô A ne Ngul Ese a bo te naane biyoñ, a amu jé ba ba yeme nye be ne te yene melu mé?
Bôt ba tyendé mekône ya minné, ba wube mimbame biyem a ve mie bidi.
Ba nyoñe ngal éjakase bobenyui, ba nyoñe nnôme nyaʼa nkus éban;
ba vôône minzôzoé bi bôte zen . Ba yemete bingôngole bi bôte ya si na be sobô nsamba wua bese.
Melendé me tyé, tame yen ane ba ke ésaé jap ane beyale bijakase yʼafan e nkôte si, amu na be bi bidi. Ozôm étam ñwô ô né asu ya ve bone bidi.
Ba tyiʼi mimbom bidi miap e mefup, a kôane bibuma mindiʼi bi mbia môt.
Ba lôt a alu sôsoé teke ngômesan. Be nji bi jôme ya buti nyô asu avep.
Mveñ ya minkô ja boté be nyô. A amu te vôme ya sobô, nde ba bi mekok a mo map.
Ba vaa monenyui abé anyu a ngul. Ba nyoñ éngôngole môt éban.
Ba bo na a wulu nsoé, teke ngômesan. Ba bo bewôʼô zaé na be beʼe mimbom bilok.
Ba bu mbon e biluñ été. Ba tibi jôme ba miate bibuma a mebo, ve ba wôʼô évé.
Nyône bôte ba wu wo ye wôʼé ô soʼo e tison, nsisime ya bôte be ne mbalane meveñ wo kuli ñyôn, ve Zambe teke nyoñe ngab a avale mbia mboone te!
Ba bevok be ne ngabe ya ba ben éfufup, be ne teke kandé mezene mé, nge tabe e bone mezene mé été.
Eyoñ éfufup ja yené, ñwôé bôt a kôlô si a wôé éngôngole môt a nzôzoé , wôna a alu a ne avalʼane ñwuwup.
Dise mbo mejian da bole fôfol ngôʼé a jô na: Môt éziñ a ye bo te yene ma, a a solé asu dé a éyañese.
Ba buʼu menda e dibi été, a amôs ba fete bebiene menda été; be ne teke yem éfufup.
Mfaʼa wop, mametyé me ne dibi awu. Ve nsa biôm a yembaneya bʼangôndô be mam ya dibi awu,
a yeñ ane e mendime yôp, bôte ya nlam ba yoʼé vôme wé a too. Ve nye a nji ke e zene mefube mindik!
Avale mfum a vian bia kee mendim metaʼa, avale te vôme ya miñwuan a kee môt a boya abé ?
Abume nyia mon da vuane nye, ve minsoñ mia ye bo jôme mevaʼa mé, ba ye bo te beta simesane nye. Mboon abé wo ye buʼi anʼélé!
A mbe a wôléʼé nkôkôme minga ô ne teke bone biôm. A mbe teke belane nkuse mvaé!
Momo! Zambe a kôʼôlane melu bebo abé a ngule jé. Tame yen ane ba beta tebe tetele, éyoñe be nji fe buni na ba ye nyiñ.
A ve be mvoʼé ane vôme ya yeʼebe. Mise mé ma fombô mezene map.
Be nga bete bebiene yôp, ôyôme nté be ntoo momo; ba ku, biyoñe biap bia kui amané ane bôte befe. Be tyiʼibaneya ane minlô mi fôn.
Nge nalé a ne momo, za a ye sôane ma? Za a ye yene nkobô wome zesé?
Ane Bildad ya Kua a nga nyoñe nkobô a jô na:
Ndañan a mveane woñ bi ne asu Zambe; a ve mvoʼé e mevôme ya yôp,
ye tañe ya minsamba mié é bili nné? Efufube jé é ne te faé be za?
Môt a ne bo zôsôô aya e mise me Zambe? Nyô a nga bialé be minga a ne bo mfuban aya?
Ô lôô na ngon ébien é nji faé, a na ateté é nji bo mfuban e mise mé;
Ngumane ke môt, nyô a ne ve nsoñ, mona môt nyô a ne vʼétum!
Ane Yob a nga yalane na:
Ô buʼu yeme volô nyô a ne ngule momo! O buʼu yeme nyii wo ô ne fôʼô momo!
O buʼu yeme lebe nyô a ne te fek! Za ngule mfasan wo liti nyô!
Wo kobô za? Za ki a sone wo?
Miñwuan mia fôʼôbane mendime si a biôme bi too été;
vôme ya miñwuan a yoo e mise mé, jôm éziñ é nji buti yee ya njañ.
A sam akôé e vôm é nji bo, a tyelé si e momo yôp.
A fete mendim e minkute mié été, a minkut mi nji tui amu adite dap.
A solé asu abôme ngon, éyoñ a yalé nkute wé été yôp.
A nga tene njiñelete e mendime yôp, a kui nnéa éfufup a dibi,
beta mekône ya yôp ma fumi si a ko ayaa dé woñ.
Ngule jé ja fôʼô mañ, a atyeñe dé da buʼu mebune mañ mete.
Mvebe wé wo fubu yôp, wo wé ñwô ô lumeya nyo ja tup.
Nge bone mimboone mié be ne avale te, abim avé minkumutu bia nyoñ mi nʼéveves. Nde ñhe za nyʼa ye wôʼô zoʼoyañ ya ngule jé?
Ane Yob a nga beta liti ôsimesane vié a jô na:
Ane Zambe a vee, nyô a bene tyiʼi ma ajô, Nyô A ne Ngul Ese a ve ma nlem ôlun,
nté ôse ma ye bi mvebe wom, a nté évuñulu Zambe ja ye bo e mimbile mi môé miam,
biyaé biam bia ye bo te kobô ékotekot, a ôyeme via wo ye bo te kobô ôfôfoé ya jam é ne minsos.
ôsimesane ya jô mia na mia bele ô kele mʼôyap! Akekui me suuya mvebe, ma ye bo te kôlô e zôsôô wom été.
Ma bi zôsôô wom ne zeñ, maa ye ke tek. Te kʼalu da ya melu mam e nleme wom wo ve ma bijô.
Nsiñe wom a boʼok ane mbia môt, a nyô a kôlô si a wosane ma, a boʼok anʼékotekote môt!
Ndi nleme fé é liʼiya mbo abé , éyoñe ba vaa ényiñe jé? Eyoñe Zambe a vaa nyʼényiñe jé?
Ye Zambe a wôʼô ñyône wé, éyoñe njuʼu wo kui be nye?
Ye Nyô a ne Ngul Ese a ye bo mevaʼa mé? Ye a ye loone Zambe éyoñ ése?
Ma zu yeʼele mia ajô ngule Zambe, ma ye bo te solé mia asimesane Nyô A ne Ngul Ese.
Amu mia bese mi yemeya de, amu jé mia tôñe mame ya momo?
Ngabe ja so mbo abé be Zambe nje nyô, ngab éliʼi mbia môt a nyoñe be Nyô A ne Ngul Ese.
Nge a bili abui bon , be ne asu nkpwaté mekôn a bifaʼalé bié bi se nguleya jaé bidi;
ba ba ye nyiñ be soʼo be nye, awu da ye jame be, a minkuse miap mia ye bo te yône be.
Nge a kôane argent ane mbuluk, nge a kôane mengômesan ane metek,
nye a kôan, ve zôsôa môt nye a ye jaé me. Nyô a ne te bijô nye a ye nyoñe argent ane ngap.
A nga lôñe nda jé ane nyô évulebebas, anʼébeme mbaʼale afube ndik a lôñ.
A bômbô si a too kum, vʼa ke jambe a too nalé; éyoñ a kui mis a kooé teke fe jôm.
Woñ wo bilane nye ane mendim. Olendé a vaa nye e zañ alu.
Evuñulu ya jôp da tôô ja beʼe a kee nye, ja vaa nye vôm a nga too mbia mvaan.
Ba wua nye mekoñ bilaé teke yeʼele. a yiane tube na bi bo te nnambe nye.
Ba kute kôp ajô dé, bôt be ne njalan a mevak e vôm a nga too.
Vôm éziñ a ne asu ya faʼa argent, vôme mfe asu ya fubu or.
Etyé ja nyoñebane mbuluʼu été, akoʼo ba te nyemen da ve mvot.
Bôt ba vaa dibi a ba jeñe mekoʼo me solô e dibi été, a e nsisiñe dibi yʼawu akekui mevôm ma dañ édok.
Ba faʼa ésalak ôyab a mevôme bôt be too, mebo teke fe volô, me tyele yôp, me ndeñek ôyab a bôt.
Si, e vôme bidi bia so, é ne mbulekan, mevôme mé ma dañ édok, éfunan ane vôme nduan ja te bo ésaé!
Mekoʼo mé me ne e vôme ba koon akoʼo e nʼédima ba loone safir a ndube or.
Anone da bi biôm e ne te yeme zene yʼété, a dise violô e nji yene je.
Betit be ne ayok be nji tibi je a mebo map, a ngbwengbwem é nji ke tame lôt été;
môt a nnambe akoʼo e nʼayet; a a kpwé minkôle si ataté minkañ;
a bo mimbôʼôlé e mekoʼo été, a dise dé e ne yene jôm ése é nʼédima;
a telé mendim me bo te beta lôt, a zuu jôm é solô éfufub été.
Ve fek jé é ne vé? E vôme ñyemane mam ô né a ne vé?
Môt a nji yeme tañe yʼété, é nji ke bo e si bevevee.
Vôm a nʼédok a jô na: Fek é nji bo be ma. Mañ ki ma jô na: Bia fek bi nji bo nsamba.
Be se nguleya ve or a ne mfuban éjiane fek nge veʼe argent asu ya kuse je.
O se nguleya veʼe ba or ya ôfir kop, nge ba akoʼo e nʼédima ba loone ônit, nge ba Safir.
O se nguleya veʼane fek a or nge éyet, nge folane je a beʼe a ne mboon a or a dañ abeñ
kôraé a kristal (bidima mekok) bi nji bo atoté; éyoñe môt a bili fek, nalé wo dañe bidima bi biôm.
O se nguleya veʼane fek a tôpaze yʼEjipte. nge veʼe ba or a ne mfubane kop.
Nde ñhe fek ja so vé? Nne ñyemane mam ô too vé?
Mise me jôm ése é vee ma kate yene je, ja sobô fe jaʼana anone ya yôp.
Mbiʼili ya njañ a awu bia jô na: Melo mangan me nga wôʼô be kobôʼô ajô yʼété,
Zambe nye a wôʼô zene fek, nye fe a yeme vôm é too,
amu nye a fombô a kui mekuʼu me si, a yene jôm ése e jôbe si va.
Eyoñ a nga telé adit évuñulu, a veʼe mendim abim,
éyoñ a nga liti mveñ avale ja yiane wulu, a liti fe feleves a zoʼoyañe zen ,
nje ñhe a nga yene fek a liti je, a nga bôôé mimbôkaʼa yʼété, a tuʼa yeme je.
Wôna a nga jô môte na: Ô lôô, nkoone Zambe woñ ñwô ñhe ô ne fek, nsaʼalan abé ki ñyemane mam.
Yob a nga beta liti ôsimesane vié a jô na: 
Ngoʼé nge me ne bulane bo ane bengone ya mvus, ane melu Zambe a mbe a baʼaleʼe ma, 
éyoñ a mbe a boʼo na lambe wé a faé e nlô wome yôp a na me nyiine dibi été a éfufube jé!
Nge me ne beta bulane melu me nga bo nya môtô, éyoñe Zambe a mbe a baʼaleʼe nda éndelé jam ane mvôé.
Eyoñe bia Nyô A ne ngul ése bi mbe nsamba, a bisoé bi bone biam bi nga too ma mbômaʼan;
éyoñe mebo mam me nga duu avoñ été, a akôm é mialaʼan a tôñe mbon fefele jam.
Eyoñe me mbe me kui atan a ke e mbé tison. A bo na be kôme ma éto e vôme bôt ba tabe.
Bisoé bi bôt bi mbe bi yene ma a kôlô, minnôm mi bôt mi mbe mi kôlôʼô si a tebe tetele.
Bone be njô bôt be mbe be jôkéʼé minlañe miap, a buti wo wob anyu.
Tyiñe bivet é mbe é tabeʼévô, a be mbe teke fe nguleya kobô.
Amu alo e mbe e wôʼô ma e mbe e jôʼô na me nʼébotan. A dis e nga yene ma e mbe me ngaa.
Yaa me mbe me kôtéʼé éngôngole môt ja sili mvolan, a monenyui a mbe teke môt a volô nye,
ébotane ya nyô a nga zu wu, e mbe é keleʼe be ma; me mbe me jaléʼé mevak e nleme nkus.
Me nga jaé zôsôô wom ane ngômesan, a me nga bili zôsôa ntyiʼane mejô wom ane alôʼô a ane ntôm ba jaé nlô
me nga too mis asu ndindim, a mebo asu mbôbôk.
Me mbe ésaa minzôzoé; me mbe me fasek ajô nyô ma dimi;
me mbe me buʼu minkekeʼe ya nyô a nʼékotekot, a vaa jôm a nga bi e mesôñe mé.
Eyoñe te me mbe me jôʼô na: Ma ye suu mvebe e dumbaʼa dame yôp, ma ye tabe abui mimbu ane nselek;
minkañe miam mia ye yametan a kui mendim. E mfô mendim a ye lôte ngum alu e mintyaé miame yôp;
duma dam da ye bo mfefé be ma, a élaé ja ye beta bo ngu e wo wom été.
Be mbe be vôʼôlôʼô ma, a be mbe be yangeʼe ma, be mbe be tabeʼe bivô a wôʼô feʼe jam.
Nge me mane kobô, teke môt a sôane ma, a nkobô wom ô mbe ô kalaʼane be be bese.
Be mbe be yangeʼe ma ane ba yange mveñ, be mbe be yoʼé menyu map ane ba ba yange mveñ ésep,
me mbe me muñuk a be, ve be teke tabe memuñe mete ndi. Be mbe te nguleya jañele éfufube yʼasu dam.
Me mbe me kañeseʼe ke e nsamba wop, a tebe be ôsu; me mbe ane njô bôt ézezañe nsamba, ane nyô a jeʼe ba ba wôʼôlune minlem.
Eyoñe ji me ntoo éwoviôé ya ba be ne ma ayôme bongô mvus, ba me mbe nguleya futi bʼésaa bap, e nsamba bemvu ya mbame betite wom.
Ve ngule ya mo map ja ye volô me jé? Be se nguleya kui minnôm.
Be ntoo minkôt amu njembane mam a zaé. Ba ke ba mate mimbi e mevôm me nʼayet, bilik a ndaman.
Ba ke ba té biloʼo ya fé si bebé mevôme mintut mi né. Bidi biab bi ne ve mindi mi anoñ.
Ba titane be vôme bôte be too, ba soo be mvus ane ba soo ñwuwup,
ndembene be ke ba tabe e beangôndô mimbiʼili été, e Mimbase mekoʼo ya si a e mekôm été.
Ba yôn ane bijakas e bisaé été. Ba bômbô mevis e mbia biloʼo zañ.
Be maneya titane be si nyô, amu be ntoo bitétéa ya biasé, e bi bi ne te nguleya totebane môé.
A éyoñe ji ba belane ma e bia biab été me ntoo nkana ya menyu map.
Ba vini ma, ba ke ma ôyap, teke ko woñe ya tui ma menden asu,
teke jam ba kate bo vôm me né, amu Zambe a jôʼé ya nlimetane yʼélaé jam a bo ma abé .
Bingôngole bi bôte bite bia kôlô si e mbo nnôme wom, a tindi mebo mam, ba tube mbia mezene ya bo mʼabé.
Ba tyii zene jame mamien a vuñe na me jañ, ba be nji tame bi mvolane be môt éziñ.
Ba kui be ma ane vôme bôt ba tulan abé be nga tup, ba bume ma nyô ane ntyôa mendim!
Woñ ô kôñelaneya mfaʼa me né, éto nti jam é keya ane vôm évuñulu ja kee jôm éziñ, nyiane wom ô lôteya ane nkut .
Eyoñe ji nsisime wom wo tabe ndi ve be mamien, melu ya mintaé me biya ma:
alu da tube ma bives e nyôle jam été a minsise miam mi nji bi awoʼon.
E ngômesane jam é maneya tyendé, ja kabetane me nyô ane tyiñe ya alôʼô dam.
Zambe a wuaya ma e mbotok été, a me nga funane mbuluk a asup.
Ma loone wo na ô volô ma, wo teke yalan. Ma tebe tetele na ô yene ma.
O ntoo étua njete be ma. Wo jimbi ma a ngule ya wo wôé,
wo kee ma me bete e bikabela bi évuñulu a wo bo na me tyibelane ôkôse si.
Amu ma yeme nalé na wo kee ma awu, e vôme biôme bise bi vee bia tôban.
Ye môt a nga zu wu a ne same mo mé nga? Ye nyô a ne e bidim été a ne te sili mvolane nga?
Ye mi nji kuli miliʼi mis asu nyô melu mé me nʼayet? Ye nleme wom ô nji wôʼôlun amu ajô nzôzoé ?
Amu me nga yange mvom, ve bidim mbie bi vianeya so.
Biôme yʼabume dam bia kundi teke awoʼon. Melu ya njuk me tôbaneya ma.
Ma wulu me ntoo évindi, ve sa ñhe a vian. Ma tebe tetele ékôane bôt été a yôn.
Me ntoo monyañe bemvak, nyô ba be beéngutu ba wulu nsamba.
Ekôbe jam é ntoo évindi a ja ku, bivese biame ki bia dik a kôt.
E mvete jam ja yian éyoñe ji vʼa jia ôlun. A ndiñe wome ki wo luʼan a tyiñe ba ba yi du.
Me nga bo élat a mise mam. Me mbe nguleya fombô éndune ngon aya?
Ngabe fé Zambe a nga ye naane ma yôp? Ngabe fé Nyô A ne Ngul Ese a nga ye lôme ma yôp?
Ye bidim bi nji bo asu mbo abé , a mam me nʼabé ki asu bikotekote bi bôt?
Ye sa Zambe nyʼa fombô mezene mam, a lañe mendaa mebo mam?
Nge me nga wulu ékotekot été, nge abo dam e nga ke avô e meduʼan été,
Zambe a ntoo ve veʼe ma a kop é ne zôsôô , a a yeme nya mvoʼé wom!
Nge abo dam é kôlôya nya zene, nge nleme wom ô tôñeya mise mam, nge mvin éziñ é kabetaneya me mo,
Nge, me nga bé a ntoo ve môte mfe a di, a bifaʼalé biam bi ntoo ve tébane si,
nge nleme wom ô nga woneban ajô minga, nge me nga yabe me tele mbé môte mbok,
a ntoo ve minga wom a koʼo bidi asu fame fe. A befam befe be ntoo ve bômbô nye.
Amu nalé a ne mbia mboon, étome betyiʼi mejô ba yiane ve melep .
E nduane ja diʼi a kui mbiʼili ya njañ, é ntoo nguleya mane diʼi akume dam ese ne meñ.
Nge me nga biasé jôme mbo ésaé wom a ne fam, nge ji nyô a ne minga, e melu mangan été,
ma ye bo aya nge Zambe a kôlô si? Eyoñ a ye fas ajô ma ye yalan aya?
Nyô a nga kôme ma abume nyia wom, ye sa nye fe a nga kôme be? Ye sa Zambe wua nye a nga kôme bia abume benyia bangan?
Nge me nga bene ve bingôngole bi bôt jôm ba kômbô, nge me nga bo mise me nkuse na me tat,
nge me nga di éfus adi jam étam, monenyui teke jôm été,
amu aso ya mongô bia nye bi nga yaé nsamba, ane bôt be nʼésaa wua, ataté abume nyia wom, me nga volô nkus.
Nge me nga yene môt a kele a ndeñ a yii ngômesan, a nzôzoé ô jeñe jôme ya vute nyô,
te na angeteñe dé é botane ma, te na mevule ya bone mintômba bam be vaʼa nyʼayôñe nyô,
Nge me nga bete wo a ke monenyui ngame yat, amu me nga yene na betyiʼi mejô be ne ngame jam,
wo wom ô ntoo ve kôlô étule jam, a étune wo jam é kandaʼan ékuteboñe jam, a é ntoo ve buʼi!
Amu ma ko mbia jame Zambe a lôme woñ, a me se nguleya bo jôm éyoñe me tele éjijine jé ôsu.
Nge me futiya ndi nleme jam e or, nge me jôya étyé é nʼédima na: Me veya ndi jam be wo;
Nge me nga vak amu abui ya akume dam, amu akume wo wom ô nga kôan;
nge me nga fombô éfufube jôp éyoñ é mbe é faék, a ngon éyoñ é mbe é wuluʼu é faék;
a nge nleme wom ô nga woneban asoé; a nge me nga kee wo wom anyu asu mebatan,
nalé fe a nʼétom ja yiane tyiʼiban ajô, a me nga ye ke e nkat bia e Zambe a ne ôyabe yôp.
Nge me nga vak amu bidime ya môt a mbe a siñe ma, nge me nga fôn amu mbia jam a nga kui be nye,
e ma me nji ve ôyeme wome ngule ya bo abé , nge sili awu dé a meyeʼelan mese;
nge bôt be too e nda éndelé jam be nji ye jô na: Môt a nji jaé tite jé a ne vé?
Nneñ a nji bômbô atan, me mbe me yoʼé mbé wom asu ñwulu dulu.
Ye me nga solé mintyamane metiñe miam, ane môta binam mboʼo ase asu ya buti bikobe biam abume dam été?
Amu me nga ye ko menyiñ me bôte woñ, amu ébiasé ya menda me bôt é nga ve me woñ; nde me nga ye ku évô, teke tulane mbé wom.
Ngoʼé za a ye bo me na me yene môt éziñ a vôʼôlô ma? Efia jam ja suʼulan nje le Nyô A ne Ngul Ese a ntoo ve yalane ma! Esoman nsiñe wom a nga tili,
ye ma ye bo te beʼe je étule jame yôp, ye ma ye bo te tiñeti je nyôle jam ane ékate duma?
Ma ye kate nye tañe medaa mebo jam. Ma ye subu nye bebé ane mona njô bôt.
Nge si jam é ne me ngame yat, a bisalaʼa bié bia kuli milik,
nge me nga di ngule jé teke yaʼan, a a kooé na me wôéya e môt a ne je,
wôna ndôé é kui été señe nlisi, a minsinik e señe fôn! Amané ya nkobô Yob.
Ane bôte bete belaa be nga bo teke fe yalane Yob, amu a nga yen émiene zôsôô . 
Eyoñe te Eliwu, mone Barakil, môte ya Bilz, abume bôte Ram, a nga yaa Yob amu a nga yen émiene zôsôô asu Zambe. 
A nga yaa fe bemvôé bé amu be nji fe bi éyalan a yene na Zambe nye a bili mekua. 
Mbôlô be mbe bemvendé a nye, ndʼa nga yange na a kobô Yob. 
Eyoñ Eliwu a yeneya na bôte bete belaa be nji fe bi jame ya yalan e menyu map, ajô te a nga yaa.
Nde Eliwu, mone Barakil a nga nyoñe nkobô a jô na: Me ne mongô, mia ki minnôm, ajô te ma te fôʼôban a ko woñe ya liti mia ñyemane wom.
Ma too me jôʼô na: Abui mimbu da ye yeme kobô, abui mimbu da ye liti ñyemane mam.
Ve bebela a ne na e be môt, nsisim , Mvebe Nyô A ne Ngul Ese ñwô wo ve nye atyeñ.
Abui mimbu e nji ve fek, a sake minnôm mi bôt mmie mia wôʼô nya ntyiʼane mejôô.
Ajô te nde ma jô na: Vôʼôlaʼane ma! Ma fe ma zu liti ñyemane wom.
Ma te wôʼô asuʼulane ya nkobô wônan ma te kee alo e mimfasane mienan, me buniʼi na mia ye tuʼa wôʼô nkobô wé.
Ma te tebe ne séé me vôʼôlôʼô mia, ve teke môte wua ya be mia, a te jô jam ma kañese. teke môt a te yalane nkobô wé,
ve te jôane na: Bia te koon a bili fek. Zambe nye a ne tooé nyʼévô sake môt!
A nji lume ma bifia, ajô te ma ye bo te yalane nye me belaʼane bifia bienan.
Ba ko woñ, teke yalan! Bifia bi ne be momo!
Me yangeya; a amu be nji fe kobô, amu be tebeya teke fe yalan,
ma fe me tame zu yalan éyoñe jam. Ma fe ma zu liti ñyemane wom.
Amu me ne njalan a bifia. Nsisim wo vuñe ma nyôl été,
ma wôʼôtan e nyôle jam été ane vôme woon a kui mesanaʼa. Ane vôme mimfefé mendek mia zu tôtan.
Ma ye kobô asu ya vebe mvoʼé , ma ye kui biyaé biam a ma ye yalan.
Ma ye bo te semé ngumba môt, ma ye bo te ve môta binam meseʼesaʼa meduʼan.
Amu me nji yeme duk a mbamba nkobô, nyô a nga té ma a za jiʼa vaa ma.
Eyoñe jina ñhe a Yob, vôʼôlôʼô nkobô wom, keʼe alo mfaʼa ya mejô mam!
O lôô na ma kui anyu dam, ôyeme viam via ye kobô e anyu dam été,
minkobô miam mia ye liti zôsôô ya nleme wom, biyaé biam bia ye kuli ve nya ñyemane mam;
nsisime Zambe ô nga kôme ma a mvebe Nyô A ne Ngul Ese, wo bo na me nyiñ.
Yalaʼane ñhe nge ô ne nguleya bo nalé, kômʼ été mebo jôé, tebeʼe ôsu viam!
Me ne ane wo asu Zambe, be nga nyoñe fe ma metek;
Ajô te ma ve wo woñe nlem , a ma ye bo te vite wo a ngul éjôé jam;
Ve wo te jô melo mam me wôʼôk, ma te wôʼô éduñe ya nkobô wôé na:
Me ne teke bijô, teke abé , me ne mvoʼé , teke ékobe be ma.
A Zambe a té ma ntañete, a yene ma ane nsiñe wé,
a futi ébom e mebo mam, a fombô jam ese ma bo.
Mfaʼa ôte, ma ye yalane wo na: Wo duk , amu Zambe a nʼanen a dañe môt.
Amu jé wo kômbô wômane Zambe? Amu môt a se nguleya yalane mejô mé mese.
Ve Zambe a kobô, anaʼana avale di, anaʼana avale di, wo teke yem.
A kobô biyeyem, ñyenane yʼalu, éyoñ ôyo melom ô biya bôt, éyoñe be bôô ôyo binoñe biap.
Eyoñe te ñhe a liti bôte mam, a yemete ayéʼé dap.
Nalé a ye bo môta biname na ba mimboone mié be kandan; a bo ngungule môte na ô saʼale mebun.
Nalé nsisime wé wo ye bo te fuban ébé. A kaman ényiñe jé na é bo te jañ a nkpwaté mekôn.
Eyoñ a bôô énoñe jé, môt a ne fe nyoñe mbeman a zene ya mintaé, éyoñe bivese bié bia ke ôsu a bi mewosan.
Eyoñe te a wôʼô bidi abé , toʼo na bidi môt a ne dañe kômbô di,
minsône mié mia sibi a jañ mise me lôô, bivese bié bi mbe te yené, bia ngônôbô atan;
nsisime wé wo subu bebé ébé a ényiñe jé ja subu bebé be ba ba ve awu.
Ve nge Engele a yeʼelan ajô dé, Engele wua e Beéngele toyini été, a too nyô a kate môt e jam a yiane bo,
éyoñe te a ye mvamane nye a jô na: Kôtéʼé nye a za sis ébé été; me yeneya ngôtô!
A minsône mié mia beta bo, ane éyoñ a nga too ésoé; a beta bulane melu a nga too nkpwaʼa ndôman.
A yeʼelan e Zambe a yene nye mvaé, a yen asu dé a miñyône ya mevak. Zambe a bulane môt e zôsôô wé.
A yia bia a tele bôt ôsu a jôʼô na: Me boya abé , a vite jôm é mbe mvoʼé , a be nji ke bo ma avale e nga yiane ma.
Zambe a kôtéya nsisime wom, ô bo te ke ébé été, a nsisime wom wo ye beta yen éfufup.
Mame Zambe a bo mme le, biyoñ bibaé, bilaa, baa môt.
Nalé a ye bo na nsisime môt ate ô bo te ku ébé, asu ya faé nye éfufube ya bevevee.
Tabeʼe ntyel a Yob, vôʼôlôʼô ma! Tabeʼe évô a ma ma ye kobô!
Nge ô bili mejô mʼéziñe ya kobô, yalaʼane ma! Kobôʼô amu ma ve wo mekabe,
nge nalé momo, wôna wo vôʼôlôʼô ma! Tabeʼe évô a ma ye yeʼele wo fek.
Ane Eliwu a nga nyoñe nkobô a jô na:
A mimfefek vôʼôlaʼane nkobô wom! Mia mi bili ñyeman keʼane melo menane be ma!
Amu melo ma yemelane minkobô , aval anyu da tyeʼe bidi.
Ntamane ñhe tobane zôsôô mfaʼa wongan, ñyemelaʼane jam e ne mvaé e zañe jangan.
Yob na: Me ne zôsôô , ve Zambe a vaaya zôsôô wom,
akôsa bo zôsôô wom, ma yené éyoñe ji ane nlaa minsos. Fôle jam é ntoo nkômekutu, teke na me boya abé .
Ye môt éziñ a funane Yob, nyô a nyu ékpweʼele ane mendim,
a wuluʼu e nsamba ya ba ba bo ékotekot, ba be bebo abé be wuluʼu nsamba wua?
Amu a maneya jô na: E ne te mvolan be môte na: A yene mvaé jé be Zambe.
Vôʼôlaʼane ñhe ma, a mia bôt mia yeme wôʼô ma! Zambe a nji bo nkpwala , ékotekot é ne Nyô a Ne Ngul Ese ôyap!
A bulane môt ase ane mimboone mié mi né. A yaʼane môt ase avalʼane mezene mé me né.
Bebela na Zambe a nji bo abé , Nyô A ne Ngul Ese a ne te viti zôsôô .
Za a nga ve nye nguleya jôô si? Za a nga ve nye émo ése?
Nge a too ye simesan vʼEmien. Nge a too ye bulane nyoñe Nsisime wé a mvebe wé,
minsône mise mi nga ye jañ éyoñe jia, a môta binam a nga ye bulan e mbuluʼu été.
Nge ô bili fek, vôʼôlôʼô jame di, keʼe alo dôé éduñe ya nkobô wom!
Ye nalé a ne bebela na nyô a vini zôsôô a ne nguleya jôô? Ye wo ye ve nyô a ne zôsôô a éwôlô mekua?
Ye ba ye jô njô bôte na: Zesé jôm, a jô fe benya bôtô na: Bebo abé ?
Zambe a nji semé bone bejô bôt, avale ba yené mis, nge kandé nkukum ba nzozoé, amu bese be ne ésaé ya mo mé,
ôyôm éyoñ, ba mane wu; e zañ alu, ayoñe bôt da tébane si a wu; ba vaa nyô a nʼéwôlô teke ve beta ngul éziñ.
Amu Zambe a fombô mezene me môt, avale te fe a fombô medaa mebo mé mese.
Teke dibi nge nsisiñ yʼawu ba ba bo ékotekot be ne nguleya sobô.
Asu ya na Zambe a kee môt ntyiʼane mejô, a voʼo dimili ayab éyoñe ya fase nye.
A kpwé mingungu teke fase be ajô, a a telé mife éjiane jap;
Amu a yemelane mimboone miap. A bôôé be kayale a alu, a be fitebaneya.
A bibi be ane bebo abé e vôm be ne nguleya yene be.
Amu be nga kandane nye, a amu be nga bo te yeme yemelan mezene mé mese. 
Be nga bo na ñyône nzôzoé ô kui be Zambe, a a ye wôʼô ñyône bingôngole bi bôt.
Nge a ve awoʼon, za a ye ve mekua? Nge a solé asu dé, za a ye bo nguleya fombô nye? Nalé a ne bebela asu ayoñ a asu môt;
ndembene môt a ne mbo abé a ye bo te jôô, nalé fe te fe beta bo ôlam asu ayoñ.
Amu na ye a tameya jô Zambe éyoñ éziñe na: Me jibiya njuʼu wom, ma ye bo te beta bo abé;
jam me ngenane te yen, litiʼi ma de; nge me nga bo bikotekote bi mam, ma ye bo te beta taté na ma bo bie.
Ye avalʼasimesane dôé e né, nde Zambe a ve maʼan? Amu wo ve mekua; wo wo top, ve sa ke ma. Kañeteʼe ñhe jam wo yem!
Bôte ba yeme fas ba ye kate ma, nalé fe mfefeʼe môt wo vôʼôlô ma wô fe wo ye kate ma.
Yob a kobô, ve ñyemane momo be nye, nkobô wé wo jembane mfasan.
Ajô te Yob a kele ñhe ôsu a tôbane meveʼele , amu a yalan ane bikotekote bi bôt bia bo!
Amu a betéya beta ékop abé dé yôp; a kute kôp e zañe jangan, minkobô mia wosane Zambe mia so nyʼanyu abui abui.
Ane Eliwu a nga beta nyoñe nkobô a jô na:
Ye wo buni na ô bili mekabe, ye ô ne nguleya jô na: Zôsôô wom a ne be Zambe?
Amu wo jô na: Ye nalé a ne wo mfi? Da volô ma jé na me bo te bo abé ?
Ma ma zu yalane wo, mia benyo bemvôé éyoñe jia.
Fombôʼô yôp a yen! Fombôʼô minkut ane mi ne wo yôp!
Nge wo bo abé , jame te da bo nye jé? Nge wo tyame metiñ abui abui, wo bo nye jé?
Nge ô ne zôsôô , wo ve nye jé? Jé a nyoñ e wo wôé été?
Esase jôé ja ndeñele fe ve môt a ne ane wo, zôsôô wôé a ne fe mfi ve be môta binam.
Bôte ba yôn amu jama bekpweʼele, bôt ba sili mvolan amu mboon évô ya beta tañe bôt;
ve teke nyô a jô na: Zambe a ne vé? Nyô a nga kôme ma, Nyô a ve ma nsisime ya té bia a alu,
Nyô a ve bia nyeʼelan a lôte betite ya si nyô, a ve bia fek a dañ abim a ve anone ya yôp?
Ajô te ñhe ba yôn, vʼa a nji yalan, amu mebune ya ba ba bo abé .
Ba yône zezé: amu Zambe a nji ke wôk, Nyô A ne Ngul Ese a nji fombô dili,
akôsa bo wo jô na ô ngenane te yene Nye, ajô ô bili e nʼôsu vié: yangeʼe nye!
Eyoñe ji amu ayaa dé e ngenane te so, a A too ane nyô a nji yeme na môt a bene njôan,
ajô te Yob a kui anyu e zezé, mejô ma kui nyʼanyu ane duʼu a bi nyo. Me too teke ñyemane mam été.
Eliwu a nga kee nkobô ôsu a jô na:
Tame yange, ma ye kate wo, amu me ngenane me bili bifia biziñ asu ajô Zambe.
Nyemane wom wo ye so ôyab abui, a ma ye kale nyô a nga té ma.
Amu e ne bebela na nkobô wom ô nji bo meduʼan, môt a ne nya mvoʼé e ñyemane wé été, nye mia nye mi né!
Zambe a ne ngu, a a nji bene môt éziñ; a nʼéwôlô amu ngule ya ñyemane wé.
A nji jôʼé mbo abé na a nyiñ, ve tyiʼi bingôngole bi bôte mejô zôsôô .
A nji vaa mise be zôsôa môt, A tooé bejô bôte bito, A tooé bʼété nnôm éto, nalé ate ba ye betebane yôp.
Nge be ne nkaʼan a bengôkop, nge mengataʼa ya njuk ma bi be,
éyoñe te a ve mimboone miabe mekua, a ntyamane metiñe wob, éyoñ ba bo wô mebun;
a bemene be, asu ya yeʼele be, a kate be na be jôʼé ékotekote jap.
Nge ba vôʼôlô a bo mewôk, ba mane melu map ébotan été, a mimbu miap mefoʼo été.
Nge ba bo te wôk, ba ye jañ a nkpwaté mekôn, ba wu e ndimane wob été.
Bebo abé ba kuane bebien e ayaa, be nji loone Zambe a volô be, éyoñ a kaʼa be ngataʼa;
Nsisime wob wo jañ be too bisoé, a ényiñe jabe fe ja jañ e bebo ébamba été.
Ve Zambe a kôté éngôngole môt ve a njuʼu wé ôbien. A a bemene nye a mintaé.
Melu mvus Zambe a nga bo na ô bo te wôʼôlun, éjiane yʼété a nga ve wo abui afok. Tawôlô wôé a mbe njalan a afuse tit da dañe mvaé.
Akôsa bo nalé mekua me biya wo, a meleb me bibiya wo me ne teke abulane mvus.
Ayaa e boʼo te tindi wo a dañe nné! Nge wone wo a ôsimesane wuna na: Ô ne nguleya kuse Zambe a mveane nye bifaʼé.
Toʼo akume dôé nge mvote jôé bi nji bo abime da yian, nge abui mveane ngule dôé
de fe teke lañeban alu meyoñ me bôt ma jañ.
Tabeʼe ntyele ya kôñelan mfaʼa abé e né, amu na jame te nde ô nee de e minjuʼu été.
E ngule Zambe a bili ja bete nyʼôyabe yôp; za a ne nguleya yeʼele ane Nye?
Za a lebe Nye mezene mé? Zʼa ne nguleya jô nye na: Ô boya abé ?
Simesaʼane wumulu ésaé jé, nje bôt ba sek e bia biab été.
Etétéa ése é ne môt ja fombô nye ne yôaa! Môt ase a yene Nye a tele ôyap.
Zambe a nʼanen, ve bi ne te yeme yemelane nye; tañe mimbu jé é ne te kʼayemé.
A dutu metoé mendim e be Nye, kôñelane mveñ é bo ndutuu.
Mveñ éte nje ja nnoñ é soʼo minkut été. E wuʼa metoé e be jama bôt.
Za a ye yem ane minkut mia wulu, ane zoʼoyañ ja bam ébeme Zambe si?
O lôô na Zambe nye a ndamé felevese je e nlô wé yôp, a buti bidoʼo bi mañ.
Mezene mete mme a belane me, asu ya tyiʼi meyoñ me bôte mejô. A ve ézuʼu bôte bidi.
A nyoñe feleves e mo mé été, a bendé je na é wosane nyô a zu té nye ntañete.
Foé ya nzuane wé a kate je a zoʼoyañ, mbame biyeme wé wo wôʼôtane nye éyoñ a ntoo bebé.
Ajô te nde nleme wom wo fôʼôban, wo yele a kôlô vôm ô né.
Vôʼôlaʼan, vôʼôlaʼan éduñe tyiñe Zambe! E mvam ja so anyu dé!
Mvame zoʼoyañ éte ja yiane yôp ese, a feleves jé ja faé a kui mekuʼu ya si.
Mvus éte tyiñ jé ja bam: Zambe a bam a beta tyiñe wé; éyoñ a boya na tyiñe jé é wôʼé, a nji beta bi feleves.
Eyoñe Zambe a bam a tyiñe jé, nalé a ne étua mbamba jam; a bo beta be mam mbe bia kate yemelan.
A jô metaʼa na: Kpwaʼane si! Avale te fe a jô ékoʼo mveñ, jaʼane mveñe metaʼa.
A fete wo ététéa ése é ne môt a sitam , nalé bese ba ye yeme na be ne ésaé jé.
Tite yʼafan ja bulan étabaʼa jé, a bômbô mfule wé.
Olendé a so mfaʼa ya nké, a avep e bivuñulu yʼakôé.
Zambe a bo bibañe mendim a mvebe wé, a ngum ôsôé wo mane wôn.
A futi émumun e minkut été, a mialane minkute mia faé.
Mia yaé aval émien a liti mie zen , asu ya bo jam ese a bendé mie e si bi too émo va;
avalʼane ôlé a bibi e si jé, nge avalʼane ndeme ya mvame jé, nne a bo na biôme bite bi yené nalé.
A Yob keʼe alo dôé mfaʼa mam mete, tebeʼe a yemelane bitua bi mame Zambe!
Ye wo yem ane Zambe a wulu bie a bo fe na éfufube minkute mié é faé?
Ye wo yem amu jé minkut mia bo te ku? A yeme fe bitua bi mame ya Nyô ñyemane mame wé ô ne nya mvoʼé ?
E wo mengômesan me nʼayôñ abui éyoñe si ja woʼon a évuñulu ya nké.
Ye ô ne nyiʼi minkut ékulaʼa ane Zambe, minkute mite mi too ayet ane ngobé be nga bo a nyeman étyé?
Boʼo na bi yeme jam bia yiane jô Nye; bia ye bo te beta jô jam amu dibi ya ñyemane wongan.
Ye ba ye kate nye na ma ye kobô? Ve ye môt a ne nguleya jô na a kômbô wu?
Eyoñe ji be nji fe yen éfufup, amu minkut mi maneya dibe je, a évuñulu é lôteya a mane vaa mie,
a éfufube mvot ja so akôé. Ejijine ya ko woñ ja bômane.
Bi se nguleya ke a kui be Nyô A ne Ngul Ese, Nyô a nʼanen amu ngule jé, zôsôô wé! A ne teke tibili nyô a ne njalan a zôsôô !
Ajô te bôt ba yiane ko nye woñ; Ve Nye a nji fombô wua ya ba ba buni na be ne mimfefek.
Ane Nti a nga yalane Yob a too beta évuñulu été a jô na:
Za a ne nyô a bo mefeʼe mam évindi a nkobô wo jembane ñyemane mam?
Tiñetiʼi ases angeteñ dôé, avalʼane éwôlô môt; ma ye sili wo minsili a wo ye yeʼele ma.
O mbe vé éyoñ me nga té si? Katek, nge wo yeme de a atyeñe dôé.
Ye wo yeme môt a tyiʼi minté yʼété? Nge veʼe ndam yʼété?
Mimbôkaʼa yʼété mi ne mbemane vé? Nge na za a nga bôôé akoʼo jua yʼété,
valé ateté ya mametyé é yiʼa bia nsamba wua, bone be Zambe ki be kute mefas?
Za a nga fete mendim me mañe mbé , éyoñe me nga vam me soʼok e bidoʼo ya si?
Ke ma! A me nga jalé me minkut ane ngômesan, me nga vute me afibe nkut été.
Me nga telé nkean ôsu wé a ve nné éyoñe me nga telé mbé bityé ôsu vié.
Me nga jô me na: Wo ye suʼu va, te beta ke ôsu abui; yaa, mendime môé me ne mebun ma ye suʼu va.
Nté ane ô tabe, ye ô veya tyé atiñ éziñ? Ye ô boya mélendé me tyé na me yem été jap;
Ane me ne bi mekuʼu ya si, ane bebo abé ba ye tébane si amu jame te?
Jôm ése ja tyendé ñhe éyoñe te, avalʼane metek ma nyoñe ndem éyoñe ba nnambe me, a ma yené avalʼane nge me beʼe ngômesan.
Ve bebo abé be nji fe bi éfufube jap, a wo wo betebane yôp ô buʼiya.
Ye ô keya a kui vôme mañ ma téé? Ye ô keya wo wulu e bidoʼo ya yee?
Ye mimbé yʼawu mi nga litibane be wo? Ye ô nga yene mimbé mi nsisiñ yʼawu?
Ye ô tameya foʼo simesan ane si nyô é ne anen? Kobôʼô nge wo yeme mam mete mese.
Ye wo yem e zen ja ke suan e vôm éfufup é too? Nne dibi é too vé
ane ô ne nguleya bi de vôm da suʼu a yeme mezene me étabaʼa te?
Ke wo yiane yeme de! Wo ô bialéya a ayap!
Ye ô nga ke a kui e vôme bibañe mendim bi ne nnaan? Ye ô nga yene vôme metaʼa me ne nnaan,
mme me nga baʼale asu mbia biyoñ asu môse mewosan a bita?
Ye wo yem éfufup ja tulan a kui be bia, a vôme évuñulu ya jôp da tôô ja mialan e si nyô?
Za a nga yooé bikoʼo bi mveñe zen ? A tene zene feleves a zoʼoyañ?
Za ya bo na mveñ é ne noñ e si é ne teke bôt, e nkôte si vôme bitétéa bi ne bôt bi ne momo,
asu ya ve mevôm me ne biliʼi mendim, a bo na biloʼo bi vam a faa?
Ye mveñ é bili ésaa? Za a bo na metoé me mfô mendim me bialé?
Ñwônane mendim ô nga bialé e be nyia mbé ? A za a nga biaé ñwônane mendime ya yôp?
Eyoñe metaʼa ma ku, mendim ma bo ayet ane mekok , a ngum ôsôé ô ne veñesane beta ébañ mendim.
Ye ô ne tiñeti metiñ ma lat ékoé bengon, nge tii minkole mi Nkel ôvôn?
Ye ô ne bo na nsamba yʼateté da yené éyoñe jia é yené éyoñe jap, a ye wo wo liti tôlô ba nsamba wé zen ?
Ye wo yem ane mame ya yôp me ne ntaʼan? Ye wo tuʼa yemelane si, a ntaʼane mame wé?
Ye ô ne bete tyiñe jôé a kui minkut asu ya na atôñe mendim e yandane wo?
Ye wo lôme feleves na é wulu? Ye ja jô wo na: Me nyô?
Za a nga futi fek nsolane nlem été, nge na za a nga ve nsisim atyeñ?
Za a ne lañe minkut a fek, a vite mendeʼe ya yôp,
asu ya na mbuluk ô wôn, a na bibañe metek bi lat?
Ye wo bo nsôm asu ngale ngbwengbwem, a ye wo jeʼe zaé bitoñe bengbwengbwem,
éyoñe be bôʼô mimfule miap, éyoñe be too bisaé si be yabeʼe biôm?
Za a yam éngbwañ bidi éyoñe biyele bié bia yône be Zambe bia ke bia ndeñ, teke jôme ya di?
Ye wo yem éyoñe bikela mefan bia biaé bon ? Ye ô ne yemelan éyoñe minkoʼo mia biaé bon ?
Ye ô ne lañe tañe bengone ya mia beʼe mebum, nge yem éyoñ mia biaé bone bap?
Mia nut a biaé mvoñe jap, a kôtéban mfaʼa mintaé miap.
Bone bap ba nyoñe ngu a yaé atan atan, ba ke ôyap teke beta bulane be be.
Za a tii ékabela ya fé a ve je éto fili, a za a nga tii mengataʼa me éjakase ya fé?
Me nga bo ôzôm étabaʼa jé, a si é bili nku fe vôm é ne tabe.
E ne te bisi zôʼé ya tison, nge wôʼô miñyône mi ndutu ékalik.
Ja wulu minkôle minkô, asu ya yene bidi bié, ja ke ja jeñe jôm ése é ne nyôle mekaé bilok a nyumi.
Ye nyat ja kômbô bo wo ésaé? Ye ja bômbô e fefele éwolo bidi ya biyeme biôé?
Ye ô ne tiñeti nyat nkole na é faʼa nnoñ ya bé bidi? Ye ja ye dutu évôl étyé ja faʼa si e mvuse jôé e bone mimbiʼili?
Ye wo ye ve je ndi nleme jôé amu na ngule jé é nʼanen? Ye wo ye liʼi je ébuma ya njuʼu wôé?
Ye ô ne tabe nyat éte ndi nlem asu ya kôane bidi biôé a bo bie mevis e nseñe wôé ba tyaʼa bidi?
Mefabe mʼéngutu ma ndamban a mevaʼa mese, ô yeʼe jô na mefap a mesaé me jun.
Vʼéyoñ éngutu a liʼi metyi mé si a suu me na me wôʼô ayôñ e mbuluʼu été,
a vuane na abo da e ne bôé me, nge na tite jia yʼafan é ne me tibi.
Engutu a ne njet e be bone bé, avalʼane nge be nji bo émbé; a nji ko woñe na a nga wu njuʼu zezé.
Amu Zambe a nga bo nye feʼe momo, a nji ve nyʼatyeñ ane ngap.
Eyoñ a tebe a taté mbi, a woé ékabela a nyô a wulu je yôp.
Ye wo wo ve ékabela ngu nge jalé tyiñe jé a zeñ ja fôʼôsan?
Ye wo bo na é yôô ane étandak? Mveme jé é too je ndi, ja miase woñ.
Ja fias e mone mbiʼili été, a vak amu ngule jé, ja mate mbi a ke tôbane mengaa;
Ja yene woñe zezé, jôm éziñ é ne te bo je na é ko woñ, nalé fe na é ne te bulane mvus éyoñ é tôbaneya nkpwaté mekôn.
Nkob ô bili mekoñ mʼélaé wo duñe nye mvus, nalé fe akoñ da ngemban a ngamba akoñ.
Ja sembe a ayôñ ese a mine ñyem.
Eyoñe toñ é kobôya, ékabela é se fe nguleya jibi, ja vôʼôlô ényume mewosan é tele ôyap, avale te fe ja vôʼôlô ényume bivet a miñyôn.
Eyoñ ôbam via yele a same mefabe mé mfaʼa ya nké, ye via belane feʼe jôé?
Ye ndôé ja yele yôp a lôñe dumbaʼa dé e mevôm me ne mbetane yôp amu njôane wôé?
Ja tabe a lôt alu e mekoʼo été, vôm a ne nyʼôlem a ne akôme yôp,
nne ñhe ja mombô jôm ja ye bi é bete valé; mise mé ma yene je ôyap.
Bone bé ba nyu metyi. A e vôme mimbime mi biôm mi né, vôm ate fe ndôé éte é né.
Nti a nga beta jô Yob na:
Ye nyô a nyeʼe bisô e zezé a ye bo Nyô A ne Ngul Ese mejô? Ye nyô ba Zambe ba sôane bisô a bili éyalan éziñ été?
Nde Yob a nga yalane Nti na:
Ô lôô me ne ôyôme jôm, jé ma ye yalane wo? Ma buti wo anyu dam.
Ma te kobô éyoñe jia, ma ye bo te beta yalan; ma te kobô jaʼane biyoñe bibaé, ma ye bo te beta beté jôm éfe.
Ane Nti a nga yalane Yob a too ôkôs été a jô na:
Tiñetiʼi ases angeteñe dôé aval anʼéwôlô môt; ma ye sili wo minsili, a wo ye yeʼele ma.
Ye nkômbane wôé ô ne foʼo na ô tyame ntyiʼan ajô wom? Ye wo ye ve ma mekua asu ya kale womien?
Ye ô bili wo ô funaʼane wu Zambe, e tyiñ ja bam anʼénjé?
Jaléʼé womiene mebun a duma ane ngômesan, a jalé fe womien mfaéan a étôtok!
Boʼok ayaa dôé na e lôt ane mendim, fombôʼô ba bese be ne mebun a sili be si!
Fombôʼô ba bese be ne mebun, a viti be si! Tame koʼo bebo abé vôm be tele,
soléʼé be bese nsamba e mbuluʼu été, futiʼi be, môt ase, e mbôʼawu!
Eyoñe te ñhe mamien ma ye kañe wo. Amu mbo nnôme wôé ñwô wo ye bo nyiane wôé.
Tame yene ngup me nga bo fe ane wo! Ja di bilok ane nyak.
Tame yen! Ngule jé é ne angeteñe dé, a éwôlô jé é ne minsône yʼabume dé; 
ja telé njeme jé ane élé Sédre, minsise ya mebé mé mi ne ndiñetan;
bivese bié bi ne minkoñ mi mvot, nkpwangbwa bivese wé ô ne ane minkoñ bityé.
A ne ésaé ôsu ya bisaé bi Zambe; nyô a nga bo nye a nga jalé nye nkpwaté mekôn.
Minkô mia ve nye bidi bié, e vôme betite bese ya fé ba bo bivôé.
A bômbô e mingum bilé si, asoé dé e ne ndene si, a e bilobé;
bilé bite bia buti nye éjijine jap, bone bilé yʼôtôñ ba bômane nye.
Nge beta ôsôé a nto nden abui, a ye bo te tyelé nleme yôp; nge Yordan a nyine nyʼanyu été; a ye tabe teke ko jôme woñ.
Ye ba ye bi nye éyoñ a bili mis me yoo? Ye ba ye bi nye a ôlam, asu ya tub anyu dé?
Tame yen, éyoñ ba yange nye, ateʼe da viane bo wo nyô; Amu ve ñyenane wo yene nye, ngʼateʼe da bi wo nyô?
Teke môt a ye bo ayoʼo ya soñe nye; za a ne ngule ya zômbô asu dam?
Za a nga ve ma bikôla, ane ma ye bulane nye bie? E jôbe si, biôm bise bi nʼémbiam.
Ma ye bo te tabʼévô amu ajô ya bibuʼa bié, ngule jé, abeñe dé a ntaʼane nyôle wé.
Za a nga vaa nye ngômesane jé? Za a ye nyiin e zañe mintyetyeʼe mié été?
Za a nga dii mimbé yʼanyu dé? Eko woñ é ne nye mbômaʼane mesôñ.
Mebun a ngule bibene bié bi ne nlatan ne ta ane nge sitam nye a late bie;
ba latan jia a ji évok, a évuñulu é se nguleya lôt e zañe jap.
Be ne nlatan jia a ji évok, be tele a be se nguleya kandan.
Bezeseme bé ba bo éfufube na é faé; mise mé me ne avalʼane biyakolô ya melendé me tyé.
Mengôé ma vame nyʼanyu, a bengeké be nduane fe ba vam été.
Otita wo so nye mimbile mi jôé, avalʼane minkeñe a kundi, a ane mbômeyô a nʼayôñ.
Mvebe wé wo boʼé nduan e daʼa, nkabaʼa nduan wo vame nyʼanyu.
Ngul é ne nye tyiñ , a woñ wo yôô nyʼôsu.
Biôme ya nyôle jé bi ne nlatane bise, bi ntoo nyʼayete nyô, te kʼakôlô.
Nleme wé ô nʼayet anʼakok, ayet anʼakoʼo ya si ba koʼo de bidi.
Eyoñ a tebe tetele, ba ba dañe biwôlô ba ko woñ, ba saʼale ntyaʼan a woñ
asu nyô a subu nye bebé. Nkpwaté mekôn ô nji volô jôm, toʼo nya akoñe, nge ngamba akoñ, nge ében.
A yen étyé ane minkôte bilok, mvot anʼélé é maneya boé.
Akoñ élaé é nji bo nye na a tup, bone mekoʼo ba futi toloo, bene asu dé ve minkôte bilok.
A yene mbeñ ane nkôt élok, a woé éyoñe ngamba akoñ ja nyé.
Minsoñetane mesen mi ne nye si, ô yeʼe jô na étyé ba faʼa si, nje a ke a dutu mbotoʼété.
A bo na bidoʼo ya si bi kundi ane viek. A veñesane mañ me bo vʼôyôm ésua ba diʼi ôlobinda.
A liʼi zene ja faé e mvuse jé. Edoʼo yee é ntoo ane ésile nnôme môt.
Jôm éziñ é nji bo ma wé e si nyô; a nga kômbane na a bo te ko woñ.
A fombô e jôm ése é ne mbetane yôp. A ne njôô ya betite bese ba dañe mebun.
Ane Yob a nga yalane Nti na: 
Me yeneya na ô ne bo mam mese, a teke mfasan éziñ wo kate wo.
Za a ne nyô a ve mefeʼe mame dibi, a minkobô mi ne teke ñyeman été? Yaa! Me kobôya jam e ne mʼayaé abui. Me nji wôʼô jôm été, teke de yem!
O mbe ô jôʼô na vôʼôlôʼô, a jôkéʼé ma me kobô; Ma ye sili wo minsili a wo ye yalane ma.
Me mbe me yeme wo foʼo vʼabime be nga kate ma; vʼéyoñe ji me yeneya wo a mise ma.
Ajô te ma vaa mam me mbe me yemeteʼe, ma yeme na ma ku a ma sili mamiene si a ntaban e mbuluʼu été a asub été.
Eyoñe Nti a maneya kobô Yob mejô mete, nde a nga jô Elifaz môte ya Témane na: Ayaa dam da yôñe wo nyô a bemvôé bôé bebaé, amu mi nji kobô ajô dame zôsôô avale mbo ésaé wome Yob a nga bo. 
Ajô te éyoñe ji, nyoñane beyôm benyaʼa zamgbwa a beyôm mintômba zamgbwa, kelane be mbo ésaé wom Yob a ve mveane ba diʼi ngumba asu denan. Mbo ésaé wom Yob a ye yeʼelan ajô denan, a mbôlô ma semé nye, ma ye bo te bo mia avalʼanʼakute mboone denan e né, amu mi nji kobô ajô dame zôsôô avale mbo ésaé wome Yob a nga bo. 
Ane Elifaz môte ya Téman, Bildad môte ya Kua a Sôfar môte ya Nama be nga ke. Be nga bo avale Nti a nga jô be; A Nti a nga kañese meyeʼelane me Yob.
Ane Nti a nga beta kôm été Yob, éyoñ a nga mane yeʼelan ajô bemvôé bé; A Nti a nga ve nye biôm bise a nga bili tañe biyoñ bibaé. 
Bobenyañe bé bese, bekale bé bese a bivuvumane bié bise ya melu mvus be nga zu be nye, ba be nye ve di e nda jé. Be nga yôn ajô dé a volô fe nye nlem mfaʼa minjuʼu mise Nti a nga bo na mi zu be nye, a be nga ve nye môt ase éfuse argent a élondo or. 
Nti a nga botane ngabe baa yʼényiñe Yob a dañe ngab ôsu. A nga bi beyale mintômba toyini awôm a ényiñ, bekamel toyini ésaman, fia beyôm benyak toyini jia a beyale bijakas toyini jia. 
A nga biaé bobefame zamgbwa a bobebinga belaa. 
Ntôl ô mbe jôé na ôdu, ébatane ke na same ya kanél, mesuʼulan nye ke jôé na mbone bivula. 
E si jap ése, mimbeñ mi binga mife mi nji bo ane bengon be Yob, a ésaa wob a nga ve be ngab élik ba be bendôm.
Mvus été Yob a nga beta nyiñ mimbu 140 a nga yene bone bé a bendaé bé a kui miaé nyini. 
Ane Yob a nga wu a too nnôm, njalan mfaʼa ya melu.
Ebotan a môt a bo te tôñe melebe bikotekote bi bôt nge tebe zene bebo abé , nge tabe éto bekpweʼele bôt.
Vʼa yene mvaé jé e metiñ me Zambe été, a bindi me nlem môs ba alu.
Môt ate a funan élé é ne mbéan e fefel ôsôé, é wumu bibuma bié éyoñe ja yian, mekaé mé me too fe teke viele, a jam ese a bo da wulu ve mvoʼé .
Bikotekote bi bôt bi nji bo nalé, bia funan mbuan ñwô ôte évuñulu ja tyamelan.
Ajô te bikotekote bi bôt bia ye bo te tebe mvoʼé e môse ntyiʼane mejô, nalé fe bebo abé ékôane bôt be ne zôsôô;
Amu Nti a yeme zene bezôsôô be bôt, ve nyô bebo abé ja ke njañ.
Amu jé meyoñe bikuu ma ngômelan a amu jé bôt be bili momo asimesan?
Bejô bôte ya si nyô ba tebe tetele a bivet bia vute ngame ya wosane Nti a éñwé a ne ñwoʼone mbon:
bi tame té mengataʼa map, a bi tame wua bengôkobe bap ôyab a bia!
Nyô a too yôp a woé, Nti a kpweʼele be
A kobô be ayaa dé été, a bo na be ko woñ ayoʼo dé été.
Ma me teléya njô bôte wom e Sioñ yôp, nkôle wom ô nʼétyi!
Ma ye yôtane ntyiʼane Nti; a nga jô me na: Ô ne mone wom, ma ñhe me biaéya wo e môse wu.
Siliʼi ma, a ma ye ve wo meyoñ bikuu ane ngap, a ve wo mekuʼu me si ane jôme jôé;
wo ye buʼu be a ntum étyé, wo ye bôé be bifuse bifus ane vieʼe mmé meviek.
Eyoñe ji, a mia bejô bôt, boʼone fek! a mia betyiʼi mejô ya si nyô, nyoñane ñyeʼelan!
Boʼone Nti ésaé a woñ ôse, fônan mi fôʼôbaʼan.
Wumulaʼane mon anyu a za yaa, a mia ki mi za jañ e zene jenan été amu ayaa dé e nʼavôle ya kalane nduan. Ebotan é ne be ba bese ba sobô be nye.
Sam David éyoñ a nga mate Absalom, e mone wé.
A Nti, besiñe bam be buʼu abui a jé! Ba ba kôlô si a wosane ma be nʼézuk!
Ba ba jô ajô dame na: Nyian ô ne momo be Zambe asu dé be ne tekʼalañé!
Ve wo, a Nti, ô nʼébene jam, ô ne duma dam, a wo bete nlô wome yôp.
Ma yône tyiñe yôb be Nti a a yalane ma a too nkôle wé ô nʼétyi yôp.
Ma bômbô si a ma ke ôyo; ma vee amu Nti a suʼu ma.
Me nji ko betoyini be bôte woñ, mbe be maneya tebe mimfaʼa mise na ba wosane ma.
Kôlôʼô si, a Nti! Nyiʼi ma a Zambe wom! Amu wo bibi besiñe bame bese e minkek, wo buʼu mesôñe bikotekote bi bôt.
Same David asu évete nsamba beyia bia ô bili memvet.
Eyoñe ma yôn, a Zambe ya zôsôô wom, yalaʼane ma! Ôlun été, wo bo na me tabe mvoʼé , mvamaʼane ma, wôʼô meyeʼelane mam!
A mia bone be bôt, duma dam da ye veñesan ôson a kui éyoñ évé? Mia ye nyeʼe bemomo be mam a kui éyoñ évé? ye mia ye jeñe minsos?
Yeman éyoñe jina na Nti a tobeya môt a bo nkômbane wé; Nti a wôk éyoñe ma yône be nye.
Boʼon éngôngôm, ve te boon abé; kobaʼan e nleme wônan été, éyoñe mi bôô binoñe bienan, mvus éte, tabaʼan évô.
Vaʼane metunaʼa ya zôsôô a keʼane miabebiene be Nti.
Bôt abui ba jô na: Za a ye bo na bi yene mvom? Faé éfufube yʼasu dôé be bia a Nti!
Wo futi abui mevak e nleme wom été, a dañ abime be bili e melu fône jab a mfefé woone wop bi ne abui abui.
Sam David mfaʼa évete nsamba bia, be bôme mimfañ.
Keʼe alo mejô mam, a Nti! Wôʼô ntate wom!
Keʼe alo ñyône nloone wom a njô bôte wom a Zambe wom! Wo ma yeʼelane nye.
A Nti, mametyé, wo wôʼô tyiñe jam; mametyé ma tebe wo mis a yange.
Amu ô nji bo Zambe a yen ékotekote mvaé; abé e nji tabe vôm ô né.
Mekute me bôt me ne teke tebe mvoʼé e mise môé, wo vini ba bese ba bo ékotekot.
Wo wôé ba bese ba kobô minsos. Nti a wôʼô bôte metyi a mvô angôndô.
Ve ma, amu beta mvame wôé, ma ke e nda jôé, e woñe wo yiane wo été, ma kute meboñe si ôsu ya nda Zambe jôé é nʼétyi.
A Nti! wuluʼu ma e zôsôô wôé été; amu ba ba wosane ma, kôme zene jôé njeʼese ôsu viam.
Amu teke jame ya buni e mejô mab été, minleme miab été mi ne ve bilik, éngoñe jabe ki ve soñ é yoo, ôyeme viab ba bo wô meduʼan.
Boʼo be ane bôt ba yiane mekua, a Zambe! mam ba bôndé me kele be na be ku! Bene be amu bizuʼu mewôé me bôte map, amu ba bene njôane wôé.
Eyoñe te ba bese ba sobô be wo ba ye vak. Ba ye fône nnôm éto a wo ye kamane be; ba ye vaʼa be wo, ba bese ba nyeʼe jôé dôé.
Sam David asu évete nsamba bia be bili memvet, jaʼane nyô é ne minsañe muam.
A Nti, te lebe ma ayaa dôé été, ayoʼo dôé été te bôme ma.
Mvamaʼane ma, a Nti, amu me teʼeya; saé ma a Nti! amu bivese biam bia fôʼôban.
Nleme wom wo ndeñetan; a wo, a Nti! a kui éyoñ évé?
Bulaʼan, a Nti! kôtéʼé nsisime wom; nyiʼi ma amu nkoon éngôngole wôé;
amu awu été, ôsimesane ya simesane wo ô ne momo; za a ye kañe wo e vôme miñwuan mi né?
Ateʼe da bi ma amu ma dañe tat; alu ese, ma boté énoñ jam a milik. Ma sôôé miliʼi mam énoñe jam amu miñyône miam.
Mise mam me nto nkôt amu ôlun, me nga yômbô amu besiñe bam bese.
Kelane ma ôyab mia bese mia wulu ékotekot été! amu Nti a wôʼôya tyiñe ya ñyône wom.
Nti a wôʼôya minjaʼane miam, Nti a nyoñe meyeʼelane ma.
Jia David a nga yia Nti ajô Kus e mone Bényamin.
A Nti, e Zambe wom! e be wo nye ma jeñ asoé dam; nyiʼi ma be bekpweʼele bam bese a kôtéʼé ma,
a za nyabe ma ane ngbwengbwem ja kee jôm a te bi te môt a kôté je.
A Nti, e Zambe wom! nge me boya jame te, nge mvô é ne e mo mam été,
nge me bulaneya abé e be nyô a mbe a nyiñe ma mvoʼé , nge me foneya nsiñe wom te kʼétom,
nsiñe wom a ntoo ve tôñe ma a nambe nsisime wom, a woʼotôʼô ényiñe jame si, a bôôé duma dam e mbuluʼu été!
Ayaa dôé été, kôlôʼô si a Nti, kôlôʼô si a wosan ayoʼo ya besiñe bam. Veʼe ôyo asu dam, e wo ô nga telé metiñ!
Ekôane bôt é bômaʼane wo! bulaʼan ô too je nya ôyabe yôp!
Nti a tyiʼi bôte mejô: a Nti, tyiʼi ma ajô aval ane zôsôô wom a né, a aval ane me ne mfuban teke bijô!
Teléʼé abé bikotekote bi bôt bia bo a yemete zôsôa môt, a wo wo yemelane minlem a mebun me bôt, e Zambe a ne zôsôô !
Ebene jam é ne fefele Zambe, nyô a nyii ba be ne minleme zôsôô .
Zambe a ne zôsôa ntyiʼi mejô, e Zambe a ne nguleya wôʼôlun môs ôse.
Nge a bo te bulane be nye, ékotekote môt ja jebe nkpwaté mekône wé, a kolé élaé jé a sôñe je nkôman.
Vʼa kômesan mengale ma wôé asu dé a mekoñ ma diʼan asu dé fe.
A saé asu ékotekote mboon. A nyoñ abume mam abé a biaé ékotekot.
A yooé ébé, a faʼa je a a ku ébé émien a nga fak.
Abé dé da ku e nlô wé yôp. A évô jé ja beta sise nye mvom asu.
Sam David a évete beyia bia. Mvete ya Gat ba bôm.
A Nti, e Zambe wongan, akaʼabeñe jôé dôé e ne si ése! Wo ô nga telé éjijine jôé ô dañe yôp.
A anyu minkeñelé mi bon a benyañebéé, ô nga té a telé ngule jôé ôsu besiñe bôé, mfaʼa ya tooé nsiñ a nyeʼe akunaʼa évô.
Eyoñe ma fombô yôbe dôé, mboone ya mo môé, ngon a ateté ô nga telé,
môt a ne jé ane ô ne simesane nye? A mona môt ane ô ne nyoñe ngab a nye?
Ô nga kôme nye a liʼi ve tyôtyoé ya bo ane Zambe, nde ô nga jalé nye duma a étôtok.
Ô nga ve nye njôan e be mimboone ya mo môé. Ô nga futi mam mese e mebo mé si.
Mintômba a benyaʼa bese nsamba, toʼo na betite ya mefan;
anone ya yôb a kose ya mañ, jôm ése ja wulu e mendime me mañe si.
Sam David asu évete beyia bia.
Ma ye kañe Nti a nleme wom ôse, ma ye kañete bitôtoʼo bi mam biôé bise.
Ma ye vaʼa be wo, ma ye fôn. Ma ye yia bia asu duma ya jôé dôé a wo Zambe a nʼôyabe yôp.
Eyoñe besiñe bam ba bulane mvus ba kolé a wu ôsu viôé,
amu wo kamane mekabe mam a ajô dam, ô too éto njôane jôé ane zôsôa ntyiʼi mejô.
Wo yaa meyoñe bikuu, wo wôé ékotekote môt, wo tyame jôé dab nnôm éto a nnôm éto.
Te ke fe besiñ! nalé fe bilik! Bitison ô nga tyam, ôsimesane ya simesane bie ô jañeya.
Nti a too éto njôan nnôm éto; a nga telé éto njôane jé asu ntyiʼane mejô.
Nye a jôô émo zôsôô , nye a tyiʼi bôte mejô avale da yian.
Nti a boʼo ében asu nyô ba tibili, ében e biyoñe yʼôlun.
Ba ba yeme jôé dôé ba tabe wo ndi, amu ô ne teke liʼi ba ba jeñe wo, a Nti!
Yiʼane bia asu duma Nti a too Sioñ, yôtaʼane beta mimboone mié e meyoñ me bôt été!
Amu a kune metyi me nga kui; a simesane me. A ne te vuane ñyône bingôngole bi bôt.
Mvamaʼane ma, a Nti, yene bidime biam bia so be bôte ba vini ma, wo wo soo ma mimbé yʼawu.
Nalé ate ma ye baʼalane tote bikañaʼa biôé bise e mimbé mi ngone ya Sioñ; a na me fôn amu nyiane wôé.
Meyoñe bikuu ma fuban ébé be nga fak. Abo dab da bili avot be nga solé.
Nti a bo na be yeme nye, a tyiʼi mejô; ékotekote môt é ne mbilan ôlam e mboone ya mo mé.
Bikotekote bi bôt bia ye kôñelan mfaʼa éto miñwuan é né; meyoñe bikule mese ma vuane Zambe.
Amu be nji vuane nzôzoé nnôm éto, ndi nleme bingôngole bi bôt é ne teke wu nnôm éto.
Kôlôʼô si, a Nti! Môt a za dañé! Meyoñe bikuu ma yiane tyiʼibane mejô ôsu viôé!
Ntéane biôm
Alléluia, ényiñ é boʼo jôme Nti! Oyap yôp ya yôp, kañane Nti, kañane nye, mia mi ne yôp été wé.
Kañane nye, mia be éngele bese, kañane nye mia minkane mié mise.
Kañane nye, jôp a ngon, kañane nye mia ateté ése da faé.
Kañane nye mia mefôla ya yôp ma dañ ôyap a mia fe mevis mendim ma beta dañe ôyap yôp.
Bise bi Kañe Nti amu a nga tote ve éfia jia, ane bise bi nga taté na bia nyiñ.
A nga telé bie bité nnôm éto, a telé be atiñ da nde ba ye bo te tyam.
Ataté si, kañane Nti kañane nye mañ a bibibi ya mañ;
a mia fe, nduan a metaʼa, nkuta nsum nkut , évuñulu ôkôs, nje ja wôk ajô dé.
Kañane nye beta minkô a bone minkô, bilé bia wum bibuma, a be sédre bese,
Betit ya fé nge ba ya minlam, anon a biôm bia nyiʼitan.
Kañane nye, bejô bôt ya si nyô, a mia fe meyoñ mese, bone bejô bôt, beliti zen ya si nyô.
Bobefam a bobebinga, bisoé, minnôm, kañane nye!
Kañane nye, amu nye etam a beʼe jôé é ne anén, éto éjene jé é ne si a yôp ôyabe yôp.
A nga bulan ayoñe dé na é bo ngu a metametaʼan a ne jôé é ne duma mfaʼa bebuni bé, mfaʼa bibuʼa bise ya Israél, ayoñ é ne nye bebé. Alléluia, ényiñ é boʼo jôme Nti!
Alléluia, ényiñ é boʼo jôme Nti! yiʼane duma Nti mfefé jia; be kañe Nti ékôane bebuni été!
Israél a vaʼak; amu a ne nté wé ayoñ bôt ya Sioñ, akaʼa avak! Amu a ne njôô wôé.
Be kañe Nti a mebôk , be wumuʼu nye a éduñe ngom a yian éduñ te a mvet é ne minsañ abui
Amu Nti a yene mvoʼé jé be ayoñ dé, a semé bôt be ne minlem évôvoé a nyii be.
Bebuni be boʼo abôk a ve Zambe duma! Be yôtaʼan a vak, jaʼana alu!
Asu Zambe, be bi ékañaʼa anyu dab été, a mo map été nkpwaté mekôn, meyo mimfaʼa mibaé!
Ba yiane kune bebien be meyoñ ya si nyô, a liti ayaa dap be meyoñ me bôt.
Nde ba ye kaʼa bejô bôt bap a bengôkop a futi beminisi ya éjôé bityé mebo.
Ba yiane liti be ntyiʼane mejô Zambe avale ane ô ne ntilan. E ne duma mfaʼa bebuni bese. Alléluia, ényiñ é boʼo jôme Nti.
Alléluia, ényiñ e boʼo jôme Nti! Kañane Zambe nda jé été kañane nye, mia mi ne e ngule yôbe dé si!
Kañane nye amu beta mimboone mi mam mié kañane nye, amu anene dé é ne teke nné!
Kañane nye a nloñane toñ, kañane nye a ndenge a mvet.
Kañane nye mi jemek a mengom, kañane nye a mvet a mfañ,
kañane nye a biwoé bi ne ônyam, kañane nye a biwoé bia kobô ôyabe yôp.
Jôm ése ja vebe é vaʼa Nti duma! Alléluia ényiñ é boʼo jôme Nti!
Minkana mi Solômon, e mone David, njô bôte ya Israél,
mfaʼa ya ve fek a mbamba ñyeʼelan mfaʼa ya volô ñwôʼane ya zôsôô ntyiʼane mejô a bili ôsimesan ô nʼédok a mvaé
mfaʼa ya yeʼele ane môt a ne nyiñ atyeñ, ane a ne bo zôsôô mfaʼa ya ntaban, ntyiʼane mejô a mbaʼalane metiñ.
Mfaʼa ya ve bôt be ngenane te yem ényiñ ntye a ve ésoé ndôman ñyeman a nsisime ya yeme fas.
mfefeʼe môt wo ye vôʼôlô a kôʼôlane ñyemane wé a ntyetyeñ wo ye bi ntabane ntye.
A mfaʼa ya yeme nkana a atinane yʼété, mejô mimfefeʼe beyeme mam a mesoé me ba.
Nkoone Zambe woñ ñwô ô ne tin ya ñyemane mam. Ve mekute me bôt ma biasé fek a ñyeʼelan.
A mone wom, vôʼôlôʼô meleb mʼésoo a te wua ñyeʼelane nyua fé.
Amu bia ye bo nyanga ébôbot e nlô wôé, a minsanga asu tyiñe jôé.
A mone wom, nge bebo abé ba kômbô wone wo, te kañese.
Nge ba jô na: Zaʼa bi ke, bi mombô asoé a kulu metyi zaʼane bi lame môt a ne te bijô melam te kʼétom,
zaʼa bi mine be bevevee avale ane vôme ya miñwuan a bo, bi mine be mingum ane bôt ba sis ébé si.
Bia ye koone biôm bi nʼédima mevale mese, bia ye jalé menda mangan a biôme ya nsa.
Wo ye bi ngabe jôé bia be mia amu bia bese bia ye bi mfeʼe moné wua,
a mone wom, te ke e nsamba wop, saʼaleʼe telé mebo môé e mezene ba wulu.
Amu mebo mab ma mate mfaʼa ya bo abé , be nʼavôle ya kulu metyi.
E ne zezé ya yaa avot anon ese e lôô!
Ve be ba mombô ve metyi mabe mebien a ba kômbô jian ve binyiñe biabe bibien.
Nalé ate ényiñe ya bôt ba wôlé bôte biôm ja suʼulan wo nyoñ ényiñe ya bôt be bili wô.
Fek ja ke ja yôtan e minjoñ minjoñ, ja bete tyiñ e mevôm me ne ndam.
Ja loon e vôme minjoñ mi ne zôʼé abui, ja kobô e mame mé anyiine ya mimbé a e tison été!
A mia mekut mia ye nyeʼe mboon akut a kui éyoñ évé? A bekpweʼele bôt ba ye yene mvaé ya kpweʼele bôt a kui éyoñ évé? Nalé fe bôte ya te fek ba ye vini ñyemane mam a kui éyoñ évé?
Nge mia kôñelan a wôʼô melebe mam, éyoñe te ma ye sôé mia nsisime wom, ma ye bo mia na mi yeme mejô mam.
Vʼamu na me nga loon, mi ve bo ntip, me nga same wo wom, teke môt a kee dis,
amu mi nga bene melebe mam mese a mi nji ke kañese bijô biam,
ma fe ma ye woé éyoñ mia ye tebe njuʼu été, ma ye bo teke bisi éyoñe beta woñ a ye kui be mia,
éyoñe beta woñ a ye zu be mia ane nkulu, éyoñe bidim bia ye zu be mia ane ôlende, éyoñe biyebe a ôlun bia ye zu be mia
ba ye loone ma ve ma ye bo te yalan, ba ye jeñe ma ve ba ye bo te yene ma.
Amu be nga vini ñyemane mam a bo teke tobe e nkoone Nti woñ.
Amu be nji ke kômbô melebe mam a vini mveane bijô wom;
ajô te ba ye di ébuma ya mboone wop a mebum ma ye kui be nlem a mefeʼe mabe mebien,
amu ñyalane fé ya mekut ô wôéya be a ntabane njeme ya bôt be ne feʼe momo wo ye jiane be.
Ve nyô ase a vôʼôlô ma a ye tabe nda jé jôme teke bo nye.
A mone wom nge wo nyoñ mejô mam a nge wo baʼale mebendé mam e be womien,
nge wo tuʼa kee alo mfaʼa ya fek, a nge wo vit nleme wôé mfaʼa ya nya mfasane mam,
yaa, nge wo loon atyeñ a bete tyiñe jôé mfaʼa ya nya mfasane mam,
nge wo jeñe wô ane argent a tuʼa jeñe wô ane bidima bi biôm:
éyoñe te wo ye wôk ajô ya ko Nti woñ a wo ye yeme Zambe.
Amu Nti nye a ve fek, ñyemane mam, a nya mfasane mam bia so anyu dé;
e bôt be ne zôsôô a naane be mefok, a ne fe ében e be ba ba wulu zôsôô ,
a kamane mezene me ne zôsôô , a kamane fe mezene ya bebuni bé.
Eyoñe te wo ye yeme zôsôô a nya ntyiʼane mejôô, mbamba mboon a mezene mese ma soo ébotan.
Amu fek ja ye zu wo nlem a ñyemane mam wo ye bo mvaé ya nsisime wôé;
mfasan wo ye baʼale wo, nya feʼe a ye lôñe wo nkaʼalé,
asu ya kôté wo e zene yʼabé a kôté wo e be môt a kobô bikotekote bi mam,
e be ba ba liʼi mezene me ne zôsôô a wulu e ma me ne dibi,
mbe ba vaʼa mboon abé a liti avaʼa dab e mboon ékotekot,
mbe bete mezene mab me ne bikotekot a mimfaka miab minkot-minkot binyiʼa-binyiʼa;
asu ya kôté wo e bʼéza minga a be minga bikuu a kobô élen,
nye ate a liʼi mvôé jé ya aso mongô; a vuan élate Zambe wé;
amu nda jé ja lumbu awu, a mimfaka mié mia ke bewu be né,
teke wua ya ba ba ke be nye a beta so a suan e mezene yʼényiñ.
Nalé ate wo ye wulu e zene mbamba be bôt, a baʼale mezene ya bezôsôô be bôt.
Amu bezôsôô be bôt mbe ba ye tabe e si jap, e bôt be ne zôsôô mbe ba ye liʼi été;
ve bôt be nʼabé a melo ba ye kôlô été a ba ye titane be.
A mone wom te vuane ñyeʼelane wom a nleme wôé ô tame baʼale mebendé mam:
amu ma ye kôʼôlane nté ya melu môé, mimbu ya ényiñe jôé a mvoʼé jôé.
Nsemane metiñ a bebela bi boʼo te kôlô be wo, tiñetiʼi bie e tyiñe jôé. Tiliʼi bie akoʼo ya nleme wôé.
Nalé ate wo ye nyoñe mvam a nya ñwôʼane mam e mise me Zambe a bôt.
Vaʼa womiene be Zambe a nleme wôé ôse, a te buni atyeñe dôé.
E mezene môé mese été, tame meme nye, éyoñe te a ye kôme mezene môé zôsôô .
Te liti e mise môé été na ô ne fek, ve ko Zambe woñ a saʼale abé;
mvoʼé ñhe le asu nyôle jôé, a ñwônan asu bivese biôé.
Kañe Zambe a akume dôé a bembômô ya biôme wo bi;
éyoñe te mengune môé ma ye jaé ne lut, a befôndô bôé ba ye jaé a mfefé woon.
A mone wom te biasé ébôme Zambe nge ko mveane bijô wé woñ;
amu nyô Zambe a nyeʼe nye a ve bijô, avalʼésaa a bo e mon a nyeʼe.
Ebotan a môt a someya fek, nalé fe môt a yeme fas,
amu mfi fek ja ve ô ne mvaé a dañe wu argent, a akume da so fek da dañe or;
fek é ne dia a dañe mekoʼo me nʼédima, a biôme bise ya minkômbane miôé bi nji ke bo ane je.
Ayab ényiñ é ne nye mbo nnôm; akum a duma ki mbo ngale wé.
Mezene mé me ne mezen me ne mvaé a mezene mé mese ma soo mvoʼé;
fek é ne élé yʼényiñ e be ba ba bi je. A ba ba baʼale je be ne njalan a mevak.
Nti Zambe a nga belane fek éyoñ a nga té si, a nga belan atyeñ éyoñ a nga yemete yôp;
beyee be nga kuiban a ñyemane mame wé, ñyemane mame wé ñwô fe minkut mia miase mveñ.
A mone wom baʼaleʼe fek a mfasane mam te kañese na bi ke wo ôyap.
Bia ye bo ényiñe ya nsisime wôé, a mvame ya tyiñe jôé.
Eyoñe te wo ye wulu e zene jôé a ndi ése, a abo dôé da ye bo te kolé ôbak;
nge wo bômbô si, wo ye bo te ko woñ; a éyoñ ô mbôô si wo ye ke mbamba ôyo.
Te ko woñ toʼo na jame ya ko woñ da so atemetem, toʼo mewosane bebo abé éyoñe ma so.
Amu Zambe a ye bo nyô ô too nye ndi a a ye kaman abo dôé mfaʼa ya ôlam ôse.
Te bene mbamba jame ya bo e be ba ba yiane nye, éyoñ ô bili ngule ya bo nye bôt.
Te jô môte mia nye mi too na: kelek ô betaʼa zu. Nge na a akiti ma ye ve wo! Eyoñ ô bili jôme ya ve nye.
Te bôndé môte mboʼo mbia jam, éyoñ a too wo fefele ne mieññ.
Te jeñe môte mejô te na a te bo wo mbia jam.
Te nyamete môt a nʼévô, a te tobe jia ya mezene mé.
Amu Zambe a yen ékotekote môt mbia jôm, ve nyeʼane wé ô ne be bôt be ne zôsôô;
biyoʼé bi Zambe bi ne e ndaa môt a ne nkpwala , ve a botane ndaa bôt be ne zôsôô .
A nji bisi bekpweʼele bôt ve a mvamane ba ba suu bebiene si.
Mimfefek mia ye nyoñe duma ane ngap, ve mekute ki ma ye nyoñ ébiasé nnen ane ngap.
Vôʼôlaʼan ñyeʼelane wo so e bʼésaa a bone bam a tuʼa kee melo menan nalé mia ye yem ane mi ne bo mintyetyeñ:
amu ma kalane mia mbamba ayéʼé: a te wuane ñyeʼelane wome fé.
E ne bebela na me mbe mon e bʼésaa wom, nkpwek a atyiʼi mon e fefele nyia wom.
Nde ñhe ésaa wom a mbe a yeʼele ma a jôʼô me na: nleme wôé ô baʼaleʼe mejô mam; baʼaleʼe mebendé wôna wo ye nyiñ, 
nyoñe fek a nyeman, te vuane bie, nalé fe te vite mejô yʼanyu dam.
Te liʼi fek amu ja ye baʼale wo, nyekeʼe je nde ja ye lôñe wo nkaʼalé.
Nge wo kômbô bi fek, tatéʼé ve ngule ya yéʼé jôme fek é né; tabeʼe nkômane ya ve jôm ése ô bili asu ya bo ñyeme mam.
Wumuluʼu fek, éyoñe te ja ye bete wo yôp, ja ye bo duma dôé nge wo wubane je;
ja ye jalé wo ékat é nʼabeñe nlô a ve wo ékate njô bôt é nʼétôtok ane maʼan.
A mone wom, vôʼôlôʼô a nyoñe mejô mam; nalé ate mimbu yʼényiñe jôé mia ye bo abui;
me yeʼeleya wo zene ya fek, me wuluya wo e mezene ya zôsôô .
Nge wo wulu, teke jôm ja ye ndeñele adaa abo dôé; a nge wo mate mbi, wo ye bo te kolé;
bii ñyemane mam, te jôʼé wô; baʼaleʼe wô amu ô nʼényiñe jôé;
te nyiin e zene ya bôt be nʼabé, mbe ba wulu e zene mbia be bôt.
Saʼaleʼe je, te lôt été; kele je fefel a te fombô je.
Amu be nji ke ôyo te na be bo abé , be nji buti dis, te na be bo môt éziñe na a kolé ôbak;
amu ba nyiñ a bidi ya mboon abé , a ba nyu woone yʼévô.
Zene bezôsôô be bôt é ne avalʼanʼéfufube ja dañe faé;
zene bebo abé ki ane dibi; be ne teke yem jôm ja ye bo be na be kolé ôbak.
A mone wom tukaʼa vôʼôlô mejô mam, keʼe alo dôé e minkobô miam,
mejô mete me boʼo te ke wo ôyap: baʼaleʼe me e nleme wôé été;
amu mejô mete me nʼényiñ e be ba ba yeme me, me too fe mvoʼé ya nyôle jab ése.
Baʼaleʼe nleme wôé a dañe jôm éfe ése, amu nne menjeñ mese yʼényiñ ma so été.
Saʼaleʼe mvôle nkobô ése ja so anyu, a akute nkobô ya biyaé fe e tebeʼe wo ôyap.
Mise môé ma yiane lôbô vʼôsu fombôʼô zôsôô vʼôsu viôé
tyee mfaka, wo zu lôt a mezene môé mese me boʼo mbamba nkôman.
Te yale li nge li nalé fe te telé abo dôé e vôm abé e né.
A mone wom, tukaʼa vôʼôlô feʼe jam keʼe alo dôé e ñyemane wom,
nalé wo ye baʼale mbamba mfasane mam a nalé ate biyaé biôé bia ye baʼale ñyemane mam.
Amu biyaé bi éza minga bia lene wôé, a nkobô wé ô nʼévôvoé a dañe mbon;
vʼasuʼulan, nkobô te ô nʼayô avalʼanʼôvuta, ô too fʼakab ane nkpwaté mekôn ô bili meyo mebaé.
Mebo mé ma lumbu awu; medaa mebo mé ki ma kui e vôme ya miñwuan.
A ne teke tôñe zene yʼényiñ, mezene mé ma jañ émiene teke yeme nalé;
ajô te vôʼôlaʼan ma éyoñe ji a bone bam, a te mia liʼi minkobô yʼanyu dam.
Tindiʼi nye ôyab e zene jôé, a te subu mbé ya nda jé bebé.
Ô za kuane duma dôé e be bôte befe a kuane mimbu miôé e be njenjete môt.
Bikuu bi za jalé mebum a mefoʼo môé a ébuma ya njuʼu wôé ô za jaé éza nda;
ô za viane suʼulane tat abui éyoñe nyôle jôé a minsône miôé bia ye mane tek.
Ô suʼulane viane jô na: amu jé me nga vini nyeʼane avale di, a amu jé nleme wom ô nga vini melep ?
Amu jé me nga bo te vôʼôlô tyiñe beyeʼele bam, a bo te kee alo dam e be ba be mbe be lebe ma?
Tame ñhe yen me ntele vôm ma silibane si a me nto bebé nkôlan e vôme bôte bese ba nyiñ.
Tame nyu mendime yʼanjeñe dôé, ma ma kui anjeñe womien ô nga fak.
Ye menjeñe mendime môé ma yiane mialane mendim atan, ye atôñe mendime dôé da yiane lôt e minjoñ?
Ba yiane foʼo vʼasu dôé étam, sa na mia be bikuu mi kabane be.
Ebotan a anjeñe mendime dôé, a minga ô nga luk ô too ésoé ndôman a boʼo jôme yʼavaʼa dôé;
a boʼo ngal émvule ya nyeʼan; a ngal nkok a ne njalan a mvam; nyeʼane wé ô bii wo éyoñ ése ane bilam a nyeʼane te ô bii wo nkôm.
Ajô te, a mone wom, amu jé wo ye nyeʼe éza minga, a latane tôé ya be nneña minga?
Amu mezene me môt me bôô Zambe ôsu, a nye a tyee mimfaka mié mise.
Mbia môt a biliya e bikobe bié émien été, mengataʼa yʼabé dé me kaʼaya nye.
A ye wu amu ayéʼé momo, a ye jañ amu abui akute mboone mame dé.
A mone wom nge wo kañese yaʼane memvôla, me môte mia nye mi too, nge ô veya womien asu môte mfe,
nge ô maneya tiñeti womiene ngataʼa a mejô yʼanyu dôé, nge ô biliya a nkobô yʼanyu dôé,
Boʼok avale di, a mone wom na ô nyii womien: amu ô maneya ku e mo me ébemôtô te kele le kute meboñe si a ndeñele ébemôte wôé;
te beté ôyo dis nge ve biyakolô biôé awoʼon.
Nyiʼi womien ane nkok e mo me suteman, anʼônon e mo me nlam anon.
A nleles, kele be suluk; fombôʼô mezene mé a wo ye bi fek;
é nji bi ntebʼôsu ya mewosan, nge mone bezimbi a bili beta mebak nge bekôndé, nge njôô;
ja kômesane bidi bié a ésep, ja naane jôme ya di éyoñe ya nkôane bidi.
A nleles, wo ye bômbô si a kui éyoñ évé? Wo ye kôlô si ya ôyo viôé éyoñ évé?
Mon ôyo tyôtyoé, mone ñyaane ndaya mone mbaʼane mo ô bôô si.
Eyoñe te ñhe azoé da ye dilane wo ane môt a so atemetem, a ôsame ane môt a bo bita éyoñ ése.
Nyô a ne zezé jôm a ne e môt a nʼékotekot; a wulu minsos anyu ne lut;
a nyete mis, a kobôʼô a mebo, a bo mendem a anyu ya mo;
ékotekot é ne nye nlem , a simesan abé éyoñ ése, a tyaʼa mintañete.
Ajô te a ye kui ôsame atemetem; a ye buʼuban éyoñ jijia teke biañ.
Zambe a vini mam mesaman, yaa me ne zamgbwa a dañe wôʼangôndô ya abé :
e mise me ne bives, Ôyem wo duʼu bôt e mo ma kulu metyi me ne te bijô
e nleme wo bindi bikotekote bi mam mebo ma mate mbil ya bo abé ,
ékotekote ngaa ja laane minsos nyô a miase mintañete e zañe bobenyañ.
A mone wom, baʼaleʼe mebendé mʼésoo, a te ben ñyeʼelane nyua;
kaʼa bie e nleme wôé éyoñ ése, a tiñeti bie e tyiñe jôé.
Bia ye liti wo zen e dulu dôé, bia ye baʼale wo énoñe jôé, a bia ye kobô wo éyoñ wo vee ôyo.
Amu abendé e ne lambe, nyeʼelane ki éfufup, a minkomekan mia ve ñyeʼelan, mi ne zene yʼényiñ;
bia ye baʼale wo be mbia minga, a e be évôvoé ôyeme biwonoʼo ya éza minga;
te nyamete abeñ dé e nleme wôé été, a te bili ôlam ya biyakolô bié.
Amu minga ébamba a yene mvaé a éfuse belet, ve éza minga mejian a lam ényiñ môt é nʼédima.
Ye môt a ne kôbane nduan e be émien te na mengômesane mé ma kalane nduan a dik?
Ye môt a ne wulu e maʼa me nduane yôp, te na mebo mé ma dik?
Avale te fe da kui e be môt a ke e be minga ébe môtô; môt ase a nambe nye a ye nyoñe melep .
Be ne te bisaé ñwuwube wo wup mfaʼa ya volô ndoʼo jé éyoñ wo wôʼô zaé;
Vʼéyoñ be dilaneya wô, wo ye yaʼane jôme jia biôme mewôme zamgbwa, a ye ve akum ese a bili e nda jé.
Ve môt a bo mejian a minga, a ne feʼe momo, môt a kômbô jañele ényiñe jé nye a bo avale te;
a ye bi ve meveñ a ôsame, a ôsone wé wo ye bo te man.
Amu zes ja bo fam é yaa ane tit, e môse yʼakunaʼa é ne te kʼéngôngo;
é ne te bisi ntañ mejian , a é nji kañese toʼo na wo ve nye biôm abui.
A mone wom, baʼaleʼe mejô mam a te vuane minjôane miam.
Baʼaleʼe mebendé mam, nalé ate wo ye nyiñ, a baʼaleʼe miñyeʼelane miam avalʼane benyia ya mise môé.
Tiñetiʼi mie anyu dôé ya mo, tiliʼi mie e akoʼo ya nleme wôé.
Jôʼô feʼe na ô ne kale jam! A loone ñyemane na e mvôé jam,
éyoñe te bia ye baʼale wo e bʼéza minga e be minga bikuu a bikôkone bié.
Me nga too e vundu ya nda jam me fombôʼô atan
nde me nga yen ézezañe ya mekute bisoé bendôman été, jia é too foʼo teke fek
ésoé ndômane te é mbe é lôtôʼô e njoñ, bebé e vôme minga éziñ a mbe a too,
jame di e nga boban éyoñe môs wo ndeñ, éyoñ alu e nga subu a dibi e nga taté vin.
A teme na minga éziñ a nga zu tôbane nye, a beʼe mengômesan ane minga bijabô, mvô é too fe nye njalane nlem ,
minga a too ayok a ôsone momo be nye, dulu mebo, te tabe si e nda jé,
anaʼana e njoñ, anaʼana e minseñ, ésaé é too ve na a ke a yabe befam e mevôm mese.
Ndʼa nga bi ndômane nyô a wubane je ve jô nye a ayas ése na:
me nga bili mvôla mveane metunaʼa ya nlatane ngbwa, den me tôéya mintiñetane miam,
ajô te ma te zu ôsu viôé na me jeñe wo, a me yeneya wo,
me maneya kôm énoñe jam a mimfinga, a bindelé bi ne ntiñan a minsinga mia so Ejipte;
me maneya sôé beôlobinda e vôm ma bômbô: mir, Aloés a Sinamôm.
Zaʼak bi tame jaé nyeʼesane ngum alu a kui tyé, bi buʼubane mvaé nyeʼane wo ve.
Amu nnôme wom a nji ke bo e nda , a keya dulu e nʼôyap;
a nga ke fe mfeʼe moné. A ye beta kui nda ve môse ngon ja ye bo abôm.
Ndʼa nga tindi nye na a kañese a atyeñe mboone mame biwonoʼo dé, a nga dutu nye a évievion atyeñe ya biyaé bié.
Eté été, ndôman éte ve zu tôñe nye ane nnôm nyak a ke vôm ba tyiʼi benyak, anʼakut ba kaʼa ngataʼa na ba zu ve de melep ,
akekui akoñ élaé e tulaneya nye ések, aval ane ônon wo ke avô e vôm avot e né, ô too te yeme na ajô yʼényiñe jé nde le;
ajô te éyoñe ji vôʼôlaʼane ma a bone bam a keʼane melo e mejô yʼanyu dam.
Nleme wôé ô boʼo te duʼubane na ô tôñ avale minga te, te jañ e mezene mé été,
amu a kpwéya bôt abui, ba bese a nga wôé be mbe beta mingungu.
Nda jé é ne foʼo ve zen ja kee bôt e vôme ya miñwuan, e zene ja siliki e bitabaʼa yʼawu.
Ye fek é nji loone nga? A ye ñyemane mam ô nji bete tyiñe jé yôp?
Abôbône ya mevôm me ne mbetane yôp, e vôme mezen ma tôban, nne fek ja tebe valé;
e fefele mimbé, anyiine ya tison, bebé e mevôme bôt ba nyiin, fek ja bo na tyiñe jé é wôʼé.
A bôt, mia ma loon, a tyiñe jam ja kobô bôt.
Mia mekute me bôt, yékaʼane ntabane ntye, mia mi ne te fek, yékaʼane ñyemane mam.
Vôʼôlaʼan, amu me bili beta be mame ya jô, a biyaé biam bia kuiban mfaʼa ya yeʼele mam me ne zôsôô .
Amu anyu dam da kobô bebela, a biyaé biam bia vini abé;
mejô mese yʼanyu dam me ne bebela. Mvôl éziñ ngʼékotekot bi nji bo été;
Mese ma wôʼé ne sañesañ e be ntyetyeñ; me too fe zôsôô e be ba be yeneya ñyemane mam.
Nyoñane ñyeʼelane wom saa moné; ñyemane mam ô ne mvaé ya top a dañe or a ne mfuban ,
amu fek ja dañe mekoʼo me nʼédima, teke jôm éziñ é nʼédima é ne veʼane je.
Ma, fek, bia ntabane ntye bi too vôme wua a me bili ñyemane ya bo mam éyoñ ja yian.
Nkoone Zambe woñ ô ne na a vini abé; mbia anyu a mebune ki zene yʼabé, jôm ma vini é ne na ékotekot anyu.
Ma bôndé mefek a kuli me nseñ; ma yeme wôʼô mam a me ne ngu;
bejô bôt ba jôô amu ma, a amu ma fe nde bone bejô bôt ba bendé mam me ne zôsôô;
bivet bia jôô amu ma nalé fe benya bôtô a betyiʼi mejô ya si.
Ma ma nyeʼe e ba ba nyeʼe ma, a ba ba jeñe ma ba yene ma.
Bia akum a duma bi ne nsamba wua; nalé fe mefoʼo ma libi a zôsôô a ntyiʼane mejô,
ébuma jam é ne mvaé a dañe or, a dañe or a ne mfubane mvaé, a jam ma jô e ne mvaé a dañe or a ne ntobane mvaé.
Ma wulu e zene ya zôsôa ntyiʼane mejô, ézezañe mezene ya zôsôô ,
asu ya ve bôt ba nyeʼe ma mefok ane ngap. A jalé menda ba naan akum.
Zambe a nga té ma éyoñ a nga taté bisaé bié, atataʼa ya mimboone mié mia dañe nnôm.
Me nga teléban aso nnôm éto, aso atataʼa valé si é ngenan te téban.
Me nga bialé bidoʼo ya si bi ngenane te bo, valé menjeñe mendime me ngenane momo;
valé minkô mi ngenane te teléban, a ma me nga taté bialé a bone minkô,
valé a ngenane te té si nge mefan, nge fese mbuluʼu ôsu ya si nyô.
Eyoñ a nga lame yôp me mbe valé, avale te fe éyoñ a nga kañe nka e bidoʼo ya si nyôna yôp.
Eyoñ a nga bo minkute yôp a éyoñ a nga bo na menjeñe mendim e bidoʼo ya si bi vam a ngul ése.
Eyoñ a nga tyiʼi nné ya mañ, nalé mendim ma ye bo te dañe nye, éyoñ a nga limi mimbôkaʼa ya si.
Me nga bo ésaé e fefele jé me mbe avaʼa dé môs ane môs , me fônôk asu dé éyoñ ése,
me fônôk e mbamele ya si. A me yene avaʼa dam e be bone be bôt.
Eyoñe ji a bone bam, vôʼôlaʼane ma, ébotan é boʼo e be ba ba baʼale mezene mam!
Vôʼôlaʼane ñyeʼelan a boʼone fek, te biane wô éngbwemese.
Ebotan é boʼo be nyô a wôʼô ma, a bômbô évévé anyiine ya mbé wom môs ane môs , a mombô bebé e mimbôʼô mimbé miam!
Amu môt a yene ma, a yeneya ényiñ a yene mvame Zambe.
Ve môt a bo mʼabé a ndeñele nsisime wé; bôte bese ba vini ma ba nyeʼawu.
Fek é maneya lôñe nda jé, é maneya ba e beta mekône mé zamgbwa,
é maneya tyiʼi betite bé tyiñ , a bundane woone wé, a kôme tawôlô wé:
é maneya lôme bebo bisaé be binga bé, ja yôtan e mevôme ya tison ma dañe mbetane yôp:
môt ase a nʼakut a tame yale nné! Ja jô môt ase a ne feʼe momo na:
zaʼan mi di e belet jam a nyu woon me maneya kôm;
jôkaʼan mboone mame ya te fek éyoñe te mia ye nyiñ! Nalé fe na wulaʼan e zene ñyemane mam.
Môt a lebe môt a nyeʼe a kpweʼele bôte bevok a dutu ébiasé e be émien, a nyô a komekane mbo abé , meveñ mme a ye nyoñ ane maʼan.
Te lebe nkpweʼele bôt a za vini wo ve lebe mfefek, wôna a ye nyeʼe wo.
Vaʼa mfefeʼe môte biôm, wôna a ye bulu bo fek; vaʼa zôsôa môt ñyeman, wôna a ye kôʼôlane ñyemane wé.
Nkoone Zambe woñ ñwô ô ne atataʼa tine ya ñyemane mam; a ñyemane mame bezôsôô be bôt ô ne mbamba ñwôʼane mam.
Amu na melu môé ma ye bo abui vʼamu ma, a mimbu yʼényiñe jôé fe mia ye bo abui vʼamu ma.
Nge ô ne mfefek, ô ne je asu dôé womien; nge ô ne môta bisô ajô dôé ñhe le.
Akute minga e ne zôʼé nkobô, feʼe momo a te yeme jôm.
Da tabe anyiine ya nda jé, éto éziñe yôp, e mevôme ya tison me ne mbetane yôp,
a yôtan e be bôt ba lôtan be tôñe zene jabe zôsôô ne tiññ na:
môt ase a nʼakut a zaʼa va! E be môt a ne feʼe momo a jô na:
mendim ba te wup me ne évôvoé, a e belet ba te solé é ne mvaé!
Ve môt ate a nji yeme na miñwuan mi ne vôm ate, a na bôt bese minga ate a loon, be ne mimbiʼili mi vôme ya miñwuan.
Minkana mi Solômon. Mfefeʼe mon wo ve ésaa wé mevak ve mon a ne te fek a ve nyia wé ôlune nlem .
Akum da so mbia mezen e ne teke mfi ve zôsôa mboone mam a nyii mfaʼa yʼawu.
Zambe a ne teke jôʼé mbamba môte na a wu zaé, ve a vini mbia ndiane bebo abé .
Nyô a nʼéles mboon ésaé azoé da ye kui be nye, ve bôt ba saé abui ba ye bo minkukum.
Môt a kôane bidi a ésep a ne mfefeʼe mon, ve nyô a ke ôyo éyoñe ya nkôane bidi a ne mon a ve bebiaé ôsone nyô.
Mbamba môt a nyoñe bibotan, ve mejô ma so anyu mbo abé me ne njalan a nsisime yʼévô.
Nsimesane ba simesane mbamba môt ô nʼébotan, ve ba jiʼa vuane mbo abé .
Môt a bili nlem ô ne nteʼan a kañese melep ve nyô biyaé bié bia kobô nkobô akut a ke mbile ya jañele émien.
Môt a saʼale mvô a ye wulu teke tyelé nleme yôp, ve nyô a wulu mezen me nʼékotekot ba ye bôôé nye kayale.
Nyô a solé bôte bevoʼo bebela a bo be na be tôbane njuk; ve nyô a komekane be mfuban été a ve be mvoʼé .
Mejô ma so anyu zôsôa môt me ne anjeñ ya ényiñ ve mejô ma so anyu mbo abé , ma solé nsisim évô.
Ziñ ja dutu mintañete ve nyeʼan wo buti minkobane mise;
fek é ne biyaé bi ñyeme mame yôp, ve mvuse môt a ne feʼe momo ja yange ve nkasa.
Mimfefeʼe mi bôt mia jeñe ñyemane mam abim ese be ne nguleya bi, vʼéyoñ akut da kobô, nzametan a nji ke bo ôyap.
Mvoʼé ya minsôn ja baʼale nkukum vʼazoé da wôé éngôngole môt.
Maʼane ya mbamba mboon me nʼényiñ vʼabé da tindi ve na môt a bulu bulu bo abé;
môt ase a bo mewôk éyoñ ba lebe nye a ye nyiñ, ve nyô a ne te kañese mekua, njuk wo yange nye.
Nyô a solé ziñ a beʼe biyaé bi nʼékotekot, a nyô a miase njoñ a ne te fek.
Abui nkobô da dutu mboon abé , ve nyô a bi biyaé bié ngbwak a ne nyô a yeme simesan.
Ôyeme mbamba môt ô ne argent a ne ntoban, a nleme bebo abé ô nji dañe bi kop.
Biyaé bi mbamba môt bia liti abui bôte zen , ve mekute me bôt ma wu amu feʼe momo.
Ebotane Zambe nje ja ve môte kum, a a nji beté ôlun éziñ été yôp.
Akute môt da yene mbia mboon ane bivôé avale môt a yeme fas a yene fek.
Jame mbia môt a ko woñ nde da kui be nye, a e jame mbamba be bôt ba kômbô Zambe a ve be de.
Eyoñ ôlendé a lôt a wundi mbo abé , ve zôsôô môt a too jôm teke nye bo.
Avale woon a ne sañ a bo mesôñ a ôtita wo bo mis, avale te nleles ô né e be ba ba lôme wô.
Nkoone Zambe woñ wo limiti môt melu mʼényiñ, ve mimbu bebo abé mia tyiʼi étun.
Ndi nleme mbamba be bôt ja suʼulane mevak, ve nyô bebo abé ja ye suʼulane momo.
Zambe a kamane bôt be ne zôsôô , ve a jiane bebo abé .
Zôsôa môt a ye bo te fôʼôsane môs éziñ, ve bebo abé ba ye bo te tabe si nyô.
Anyu zôsôa môt da kuli nkobô fek, vʼékotekot ôyem ja ye tyiʼiban.
Biyaé bi zôsôa môt bia yem avale jam bi ne ngule ya jô, vʼanyu mbia be bôt da kobô ve mam ma balan.
Ekotekote kop é ne mbia jôme be Zambe, vʼatyi kop e ne zôsôô a yene de mvaé.
Ebiasé ja so éyoñe mebune me né, ve bôte ba suu bebiene si baa be fek be ne nsamba wua.
Mvoʼé ya bezôsôô be bôt ja liti be zen , vʼékotekote ya bejoñôlô bôt ja ye jiane be.
Abui akum e ne te volô jôm e môs ayaa, ve zôsôa mboon a nyii môt awu.
Zôsôô ya môt a ne nya mvoʼé a bo zene jé zôsôô , vʼabé mbia môt da kpwéé nye.
Zôsôô ya mbamba be bôt a nyii be, ve bekoñe bôt ba bili ôlam amu ôzañe wobe ya kômbô bo abé .
Eyoñe mbia môt a wu, baa ndi nleme jé ba wu éyoñe jia a ngul a too a buniʼi ja jañ;
zôsôa môt a ye nyiiban ôlune wé été ve mbia môt a ye nyoñ éto ôlune jé;
mbia môt a kômbô jiane môte mbo ke a mejô yʼanyu dé, ve feʼe ya bezôsôô be bôt ja nyii be.
Eyoñe mbamba be bôt be bili mvom, tison ése ja fôn, éyoñe mbia be bôt ba wu, bôt ba bete metyiñe mevak.
Ebotane bezôsôô be bôt ja bete tisone yôp; ve nkobô wo so anyu bebo abé wo kpwé tison.
Nyô a biasé môte mbok a nji bi fek, ve môt a yeme wôʼô mam a tabʼévô.
Nyô a miase mfuk a kulane minsolan mi mam, ve nyô a bili nsisime nyeʼan a solé mie.
Eyoñe mbamba miñyeʼelan mi ne momo ayoñ da ku; ve nyian wo so éyoñ abui beve melep be né.
Nyô a kañese yaʼane mvôla nneñ a ye jô bane jame te ve nyô a saʼale kaʼa émiene mimbeʼe a ye tabe te jam da tyelé nye nleme yôp.
Minga a nʼabeñ a bili abui duma, a e bôt be nʼévô ba nyoñ abui akum.
Môt a ne akap a bo nsisime wé mvaé; ve njenjet wo ndeñele minsône mié émien;
mbo abé a bi maʼan ma duʼu nye ve môt a bé zôsôô a bili benya maʼan.
Ajô te zôsôô a soo ényiñ, ve nyô a tôñ abé a ye suʼulan awu.
Bôt be bili minlem mi nʼékotekot be ne mbia jôme be Zambe. Ve mvame jé é ne asu ba mezene map me ne mfuban .
Bebela a ne na mbia môt a se nguleya bo te tôbane melep; ve mvoñe bezôsôô be bôt ja ye nyiiban.
Eyoñe ntui ngôé ô beʼe élondo jame te da funane minga a nʼabeñ ve feʼe momo be nye.
Jame bezôsôô be bôt ba kômbô e ne na mvoʼé; ve jame bebo abé be ne tabe de ndi e ne na ayaa,
môt a kab akume dé a ye dañe bo kum; ve nyô a dañe bo ôkôlôt a bo ve wulan.
Nyô a miase bibotan a ye bi biôm ne zuk; a nyô a volô bôt ba ye fe volô nye.
Nyô a bene kuane nlisi, bôt ba yoʼé nye, ve bibotan bi ne e nlô ya môt a kuane nye.
Nge minsôñane miôé mi ne mvoʼé ba ye semé wo ve môt a jeñ abé , abé da ye kui be nye.
Nyô a tabe akume dé ndi a ye ku, ve bezôsôô be bôt ba ye yaé ane akaé.
Nyô a ndeñe mfuk e nda bôte jé été a ye nyoñ évuñulu ane ngap, a akute môt da ye bo ôlo ya môt a bili nlem ô ne fek.
Ebuma ya môt a ne zôsôô é ne élé ja ve ényiñ a mfefeʼe môt wo dutu minlem mi bôt.
Nge mbamba môt a nyoñe maʼane mé e si nyô, kô fé mbia môt a mbo abé !
Nyô a nyeʼe melep a nyeʼe ñyemane mam. Ve nyô a vini melep a ne tit.
Mbamba môt a yene mvaé be Zambe ve Zambe a ve môt a bili mbia bʼasimesane mekua,
mboon abé ô ne te bo môte na a bo môt, ve vôme bezôsôô be bôt be beme a ye bo te fôʼôsan.
Mbamba minga a ne avaʼa nnôme wé, ve nyô a ve nnôm ôsone nyô a ne ane ôkon wo di nye bives.
Asimesane mbamba be bôt e ne ve zôsôô , mboone mbia be bôte ki njalan a mvô.
Mejô ma kui bebo abé menyu me ne melam ma kuli metyi, vʼanyu bezôsôô be bôt da nyii be.
Bebo abé ba kpwébane si a jañ, ve ndaa bezôsôô be bôt ja liʼi é tele.
Ba seʼe môt a bili mbamba ñwôʼane mam, ve ba biasé nyô nlem ô nʼékotekot.
A ne mvaé ya biaséban ô bili mbo ésaé, a dañe na ô nyoñe duma jôme ya di momo nda .
Mbamba môt a mvaman jaʼana biyeme bié, ve mebume bebo abé me ne njet.
Môt a bé bidi e si jé a ye bi bidi abui, ve nyô a tôñesane mam me ne te e mfi a ne te ke fek.
Mbia môt a nyamete mvaé bikotekot bi bôt, ve tine bezôsôô be bôt ja wume bibuma.
Abé ya biyaé e bili mbia ôlam, ve zôsôô môt a ne nguleya kôlô njuʼu été.
Bibuma yʼanyu bia jalé môt ase a mefok, a môt ase a nyoñ avale mboone ya mo mé ô né!
Zen akute môt é ne mvoʼé e mise mé, ve nyô a nyoñe melep a ne fek.
Akute môt da jiʼa kulan ayaa dé, ve nyô a solé abé ba te bo nye a ne ntyee.
Eyoñ wo kobô bebela, zôsôô le wo liti, ve minsos mia kee môt ékotekot été.
Bifia biziñ bi ne yené éveves, ve bi balaʼan ane nkpwaté mekôn, vʼôyeme mimfefeʼe mi bôt wo soo mvoʼé .
Ôyem ô ne bebela wo kobô bebela éyoñ ése, ve wu ô nʼékotekot wo tyendé ane nkabeke dis.
Mvô é too e nleme ya ba ba bôndé abé , ve mevak me nʼasu ba ba ve meleb ma soo mvoʼé .
Te kʼébubua éziñ ja kui be zôsôa môt, ve bebo abé be ne njalan a minjuk.
Biyaé bia kobô minsos bi ne mbia jôme be Zambe, vʼa liti mvame jé e be ba ba bo ane a yene mvaé.
Ntyele môt wo solé ñyemane wé, ve nleme mekut wo yôtane mboon akut,
wo ya bôt ba fôʼôsan wo ye dañ, ve wo ô nʼéles wo ye ke saé étibelaʼa.
Biyebe ya nleme môt bia tyaʼa nye, ve mbamba éfia a ve nye mevak.
Zôsôa môt a ne nliti zene ya nyô baa nye ba wulu, ve zene bebo abé ja kee be mfaʼa mfe.
Môt a ne nleles a ne te bele tite jé, vʼédima jam mfaʼa môt é ne na a fôʼôsan.
Enyiñ é ne e zôsôa zen été, a zen éte é ne nyô é nji kee môt awu.
Mfefeʼe mon wo wôʼô ñyeʼelan ésaa, ve môt ane mbia anyu a ne te kañese melep .
Mbamba be bôt ba ye nyoñe maʼane ya nkobô wop, ve jam bekoñe bôt ba yene mvaé e ne mboon évô.
Nyô a kale anyu dé a nyii ényiñ jé, ve nyô a kui biyaé bié ne ngeññ, a mate mbile ya jañele émien.
Nleme nleles ô bili minkômban émien a se nguleya jalé; ve nleme ya bôt ba saé abui wo ye buʼuban.
Zôsôa môt a vini minsos, ve mbia môt a ve émien ôson a ôsame.
Zôsôô a kale nyô zene jé é ne mvoʼé , ve abé ki da dume mbo mam e si.
Bôt abui ba duʼu bebiene na be ne kum, ve te bi jôm. Befe ba simesane na be nʼazoé, ve ba bi akum abui.
Nkukum wo yiane belane moné wé na a kaman ényiñe jé, ve teke môt a ko nzôzoé woñ.
Bezôsôô be bôt be ne anʼéfufup ja faé abui, ve bebo abé be ne ane lambe a dim.
Bôt ba ben e môt ase a ne mebun, ve ba ba kañese melep ba liti na be ne fek.
Akume môt a bi mbia mbian da nyolan, ve di môt a kôan ôteʼetek da tabe a bo abui.
Ndi nlem ba buk ja bo nleme na ô kon, ve nkômban wo tôéban ô ne élé ja ve ényiñ.
Nyô a biasé meleb a ne njañan, ve nyô a baʼale abendé a ye nyoñe maʼan.
Nyeʼelane mfefeʼe môt ô nʼanjeñe yʼényiñ, mfaʼa ya saʼale melam mʼawu.
Atyeñ ya wôʼô mam da soo ésemen, ve ba be nji be bo ya buni ba wulu e zene ja dutu njañan.
Môt ase a ne fek a taté fas te na a bo jam éziñ, vʼakut da liti asuʼu dé éngengeñ.
Nkatefoé a ne mbo abé a ku njuʼu été, ve nkatefoé a ne zôsôô a soo mvoʼé .
Nyô ase a bene nyeʼelan, azoé a ébiasé bia ye tôbane nye, ve ba ye seʼe nyô a semé melep .
Nkômban wo tôéban wo soo mvoʼé e nlem , ve mekut ma yene nsaʼalan abé mbia jôm.
Nyô a wulu a mimfefek a ye bo fek, ve nyô a wulu a mekut a ye tôban abé .
Njuk wo tôñe bebo abé , vʼébotan é ne maʼane bezôsôô be bôt.
Mbamba môt a kalane bendaé élik, vʼakume mbo abé e ne maʼan asu zôsôa môt.
Afub e ne nlian asu bingôngole bi bôt, da kuli abui bidi, ve môt éziñ a jañ amu ékotekote ntyiʼane mejô.
Nyô a nji kômbô belane nkasa, a vini mone wé, ve nyô a belane wô, a kômbô telé nye e mbamba zen .
Zôsôa môt a di akekui zaé jé ja man, vʼabume bebo abé da wôʼô zaé éyoñ ése.
E minga a dañe fek a lôñe nda bôte jé, vʼakute minga da buʼu je a mo mé mebien.
Nyô a wulu e zôsôô été a ko Zambe woñ, ve nyô a wulu mezen me nʼékotekot a biasé Zambe.
Anyu nsusuʼu môt e bili ôlé asu mebune mé, ve biyaé mimfefeʼe mi bôt bia ye kamane mie.
Eyoñe beyôm benyak be ntoo momo, éwolo ba di été é nʼékôkoé, abime ngule nyaʼa é bili, nde da ve abui akum.
Ngaa a ne zôsôô a ne teke laa minsos. Vʼékotekote ngaa ja kobô meduʼan.
Nkpweʼele bôt a jeñe fek, ve teke yene je, ve ñyemane mam ô ne tyiʼibi e be nyô a nʼatyeñ.
Tebeʼe nsusuʼu ôyap, amu ô nji yene ñyemane mam e biyaé bié.
Feʼe ya môt a ne ntyee é ne na a wôk ane zene jé é né. Ve mvô é ne jôme mekut a bôt be ne te fek.
Mekuk ma bisaé metunaʼa ya mmeman abé , ve bôt be ne zôsôô ba yene mvam .
Nlem môt étam ñwô wo yem ôlun ô bili, a môte mfe a se nguleya kabane mevaʼa mé.
Nda bebo abé ja ye tyamban, ve nda bôt be ne zôsôô ja ye ke kʼôsu.
Môt a ne yene zen éziñe mvaé atataʼa, vʼasuʼulan yʼété é nʼawu.
Nlem ô ne tat e vioé été, wôna amané mevak me ne suʼulan ôlun.
Môt a kobeya zen a ye jaé a mbia mimboon mié émien, ve mbamba môte ki a mbamba mimboone mié.
Môt a ne te yeme fas a buni jam ese ba jô, ve ntyele môt wo yemelane mendaa mebo mé.
Mfefeʼe môt wo ko abé woñ ve saʼale de, vʼakute môt da dumban njalan a ndi nleme éziñ.
Nyô a jiʼa yaa a bo mbia be mam, nyô a bili mefeʼe me mvô a bo émien mbia jôm.
Bôt be ne te yeme fas be bili mboon akut ane maʼan, ve ba ba yeme yen ôyap ñyemane mam ô ne maʼane map.
Mbia be bôt ba ye silibane si e mise me mbamba be bôt, avale te fe bebo abé ba ye bo e mimbé bezôsôô be bôt.
Jaʼane môt a too nzôzoé bebé a vini wô, Ve nkukum ô bili bemvôé abui!
Nyô a biasé môte mbok a bo abé , ve nyô a ko bingôngole bi bôt éngôngo a bili ébotan.
Ye ba ba bôndé mefeʼe ya bo abé be nji kop? Ve ba ba bôndé feʼe ya bo mvaé, bebela a nyeʼan bi ne be be.
Esaé ése é bili mfi, ve zezé nkobô ja suʼulane soo zaé; 
maʼane mimfefek me ne akume dap, vʼakute mboone mekut e ne akute dap.
Ngaa a kobô bebela a nyii minsisim, ve nyô a vebe minsos, ékotekot é bili nye.
Môt a ko Zambe woñ a bili ngule ndi nlem , a e bone bé be bili vôme ya sobô e fefele jé.
Nkoone Zambe woñ ô nʼanjeñ yʼényiñ mfaʼa ya saʼale melam yʼawu.
Eyoñ bôt be nʼabui nalé a ve njô bôte duma; vʼéyoñe tañe bôt ja sise si njô bôt a ye kui azoé.
Nyô a nʼôteʼeteʼe ya yaa a bili abui atyeñ, ve nyô a nʼavôle ya yaa a kulan asuʼu dé.
Nlem ô ne njeʼebane si ô nʼényiñe ya nyôle môt, vʼéviele é ne ôkon wo di bives;
nyô a fite nzôzoé a biasé nté wé; ve nyô a mvaman éngôngole môt a semene je.
Mbia mefeʼe mé mebien ma ye kpwéʼe mbo abé si, ve zôsôa môt a yene vôme ya sobô jaʼane awu dé été.
Fek é bôô e nleme ntyetyeñe môt été, Ve ézezañe mekut ye ba ye foʼo yeme je?
Zôsôô a lôñ ayoñe bôt, vʼabé da ve meyoñ me bôt ôson.
Mbo ésaé a ne fek a yene mvam be njô bôt, vʼayaa njô bôt da ye bo asu ba ba bo mam me nʼôson.
Evôvoé éyalan ja jeʼe ayaa, vʼéfia ja balé ja dutu ayaa.
Ôyem mimfefek wo ve ñyemane mam étua mvaé, vʼanyu mekut da sôé mboon akut.
Mise me Zambe me ne vôm ase, me fombôʼô mbia a mba be bôt.
Evôvoé ôyem é nʼélé ja vʼényiñ, ve ngʼékotekot é nʼété ja ve ateʼe nyô.
Akut da vini meleb mʼésaa, ve nyô a semé melep a bo mam a atyeñ.
Nda zôsôa môt é bili abui akum, vʼakume mbia môt da soo njuk.
Biyaé mimfefek bia mialane ñyeman ve nleme mekute me bôt ô nji bo nalé.
Metunaʼa bebo abé me ne mbia jôme be Zambe ve a kañese meyeʼelane bezôsôô be bôt.
Zene mbo abé é ne mbia jôme be Zambe, ve a nyeʼe nyô a tôñe zôsôô;
mbia melep me ne asu nyô a kôlô zen ja yian; Nyô a vini melep a ye wu.
Vôme miñwuan mi né a mbiʼili ya njañan bi ne Zambe ôsu, ngumaʼane ke minleme mi bôt!
Nkpweʼele bôt a nji nyeʼe na be jôô nye, ajô te a ne te ke e mfaʼa mimfefeʼe mi né.
Nlem ô ne mevak wo ve asu ne njema; vʼéyoñe nlem wo wôʼô njuk nsisime fe wo tek.
Nlem ô ne fek wo jeñe ñyeman, vʼanyu mekut da di mboon akut.
Melu mʼéngôngole môt me nʼabé mese, ve nlem ô bili mevak ô nʼabôʼô bidi yʼéyoñ ése.
Tyôtyoé biôm ô laté nkoone Zambe woñ bi ne mvaé a dañ abui akum e nzametaʼan été.
Esua bijebejebaʼa é ne mvaé e vôme nyeʼan ô né, a dañ avoñe nyak e vôme ziñ é né.
Môt a yaa a dutu mintañete, ve nyô a nʼôteteʼe ya yaa a jeʼe mewôman.
Zene nleles ja funane nkaʼalé biyo, ve zene bezôsôô be bôt é ne njeʼese.
mfefeʼe mon wo vʼésaa wé mevak, akute môt de ki da biasé nyia;
nyô a ne te fek a vak a mboon akut, ve mfefeʼe môt wo wulu ne tiññ e dulu dé été.
E mam môt a kak ma bo te tôéban amu mbôndane feʼe momo, ve ma boban e vôm abui bevee melep be né.
Eyoñe môt a vʼéyalan yʼanyu dé, jame te e ne di ya mevak, a ngoʼo akaʼa mvaé éfia ja toteban éyoñ éyoñ ja yian.
Zen ényiñ ja bete môt a yeme fase yôp, nalé ate a ye saʼale étabaʼa bewu e ne mfaʼa ya si.
Zambe a kpwé e ndaa bôt be ne mebune si, vʼa yemete jôme nkuse minga wo yiane bi.
Zambe a yen asimesan e nʼabé mbia jôm; ve mbamba minkobô mi ne mfuban .
Nyô a nʼôzañe ya bi maʼan me ne te yian, a ndeñele nda jé émien, ve nyô a vini biboteze a ye nyiñ.
Nleme zôsôa môt wo fas mfaʼa ya yalan, vʼanyu bebo abé da sôé mbia bifia.
Zambe a ne bebo abé ôyap, ve a wôʼô meyeʼelane bezôsôô be bôt.
Asu e ne memuñ da ve mevak, a mbamba foé a ve ngule nyô.
Môt ase melo mé ma vôʼôlô melep ma kee môt ényiñ, a ye tabʼézezañe mimfefek.
Nyô ase a sase melep a biasé ényiñe jé, ve nyô a vôʼôlô melep a bi fek.
Nkoone Zambe woñ wo yeʼele fek, a duma da tôñe nsuubane si mvus.
Môt émien nye a taʼa mam e nlem , ve ntyiʼan ôyem wo tyik wo so be Zambe;
mezene me môt mese me ne mfuban e mise mé, ve Zambe nye a veʼe minsisime kop.
Keʼe Zambe mimboone miôé, éyoñe te mam wo kômbô bo ma ye tôéban.
Zambe a nga bo jôm ese a sôñe ngume jam, jaʼane mbo abé a nga bo nye asu môse ya njuk.
Zambe a yene nlem ôse ô ne ziñ mbia jôm; a e ne bebela na melep ma ye tôñ avale nleme te.
Mvam a bebela bia jamé ékop, a môt a saʼale abé éyoñ a ko Zambe woñ.
Eyoñe Zambe a yene mezene me môt éziñe mvaé, a bo jaʼane besiñe bé na be tabe mvoʼé a nye.
Tyôtyoé biôm é ne mvaé e zôsôô été, a dañ abui akum ékotekot été.
Nleme môt wo fase mame ya zene jé, ve Zambe nye a yemete medaa mebo mé.
Minkulane mejô mi bete biyaé bi njô bôt, e ntyiʼane mejô été, anyu dé e nji yiane bo ékotekot.
E kop a avek bi ne zôsôô bi ne biôme bi Zambe, metyi me kop mese fe me ne nkuta été me ne ésaé jé.
Bejô bôt ba wôʼô mimboon mia liti ésas angôndô, amu na éto njôan ja yem ve nya ntyiʼane mejôô.
Bejô bôt ba yene biyaé bezôsôô be bôte mvaé, a ba nyeʼe môt ase a kobô zôsôô .
Ayaa njô bôt e ne nkatefoé awu, ve mfefeʼe môt ô ne jeʼe de.
Eyoñ asu njô bôt e ne ne njema, ényiñ e nje le, a mvame jé ja funane nkute mveñ yʼamané mbu.
Ngoʼo abim ane mbiane fek ô ne mvaé a dañe or! Mbiane nyeman a dañe argent!
Zene bezôsôô be bôt é ne nsaʼalan abé; nyô a bômbô évévé ya fombô e zene jé, a baʼale ényiñe jé.
Mebun ma dutu ntyamane mam, a nsisime mbia anyu wo dutu na mam me ku.
A ne mvaé ya suu womiene si mia be minzôzoé, a lôte na ô kaban akum mia be bôt be ne mebun.
Tukaʼa fase jôm wo yeʼele, éyoñe te wo ye ke ôsu, a môt a too ndi nlem be Zambe a ne mevak.
Môte nlem ô ne fek a lobane na ñyeme mam, a évôvoé ya biyaé ja kôʼôlane ñyeman.
Mbamba mfasan a ne anjeñe yʼényiñ e be ba be bili wô, ve melebe mekut me ne mboon akute wop.
Nleme mfefek wo ve anyu dé na e kobô a nya mfasane, a meyaé ya ñyemane wé ma yeneʼe biyaé bié yôp.
Mbamba minkobô mi ne ésia wôé! Ma ve nlem évôvoé a ma saé nyô.
Zen éziñ é ne yené mvaé e mise me môt, vʼasuʼulan, zen éte é ne nyô yʼawu.
Nkômbane mbo ésaé wo saé asu dé, amu anyu dé da tindi nye mfaʼa ôte.
Môt a ne momo jôm a kômesane njuʼu wé, a ôyeme vié wo yôñ a mboone nkpwala .
Ekotekote môt ja soé mintañete, a nyô a ne mfuk a kandé bemvôé.
Môt a nʼévô a won e môte mbok, a wulu nye e zen é nji bo mvaé.
Nyô a dibe mis a bo nalé, amu a bôndé mefeʼe me nʼékotekot, nyô a bem, émien mesôñe biyaé a maneya bo abé .
Nyub é ne mbamba ékate duma, ba koone je e zen é ne zôsôô .
Nyô a ne ôteʼeteʼe ya yaa, a ne mvoʼé a dañe mben, a nyô a yeme jôô émien a dañe nyô a nyoñe ngume tison.
Asimba da wuaban e mfeʼézingi été, ve ntyiʼan ôse wo so be Zambe.
Efuse nkôte belet é ne mvaé évôvoé été, a dañe nda é ne njalan a tit e metyamaʼan été.
Mbo ésaé a yeme fas a dañe mon a vʼôsone nyô, a mbo ésaé ate a ye nyoñe ngap ézezañe ya bobenyañ bʼakute mone te.
Nduan ja veʼele or a argent, ve Zambe a veʼele minlem mi bôt.
Mbo abé nye a vôʼôlô biyaé bi nʼékotekot, a ékotekote môt ja kee alo e bʼôyem ô ne mvô.
Nyô a kpweʼele nzôzoé a biasé Nté wé; môt a vak éyoñe nyô mbok a bili njuk, ba ye bo te jamé nye.
Bendaé be nʼékate duma e be minnôm befam, a bʼésaa ki mevaʼa ya bobefame bap.
Benya bôtô be nji laa minsos, a mekut me nji ko woñe ya jô jôm éziñ,
mvaka é ne akoʼo maʼa e be nyô a bili je, ba simesaʼane na e vôm ase be ne kôñelan, mame mé ma ye ke vʼôsu.
Nyô a buti ékop a jeñe nyeʼan, ve nyô a baʼalane je bifia bié été a kandé bemvôé.
Nyeme mam nye a semé mveane bijô, a dañe minkasa ntet be ne bibi akute môt.
Mbia môt a jeñe vʼane a ne bene njôan, ve ba ye lôme njenjete nkatefoé ô wosane nye.
A ne mvaé ya tôbane ñyôyoʼo tit wo jeñe bone bé, a dañe na ô tôban akut e boʼo mam mʼakute mé.
Nyô a bulane mvaé a abé , abé da ye bo te ke nda jé ôyap.
Ntyaʼane mewôman ô ne ane wo tyame miek, éyoñ ntañete ô ngenane te bo, tatéʼé wondé.
Nyô a kale mbia môt a nyô a ve zôsôa môte mekua, bebaane be ne mbia jôme be Zambe;
moné a volô jé e mo mʼakut, yʼasu ya kuse fek? Ve fek é ne nye momo.
Mvôé ja nyeʼe biyoñ bise a monyañ a ne valé mfaʼa ya volô éyoñ yʼôlun.
Akute môt étam nde da kute tôé asu éza mvôla.
Nyeʼe mejô a nyeʼe fe mveane mekua, a nyô a bili ngule minkômban ôsame a ye kui be nye.
Nlem ô nʼakut ô ne teke tôbane mvom, a nyô a bili ôyem ô nʼékotekot, a ye ku njuʼu été.
Nyô a biaé akute mon a ye bi ôlun ésaa akut a se nguleya vak.
Nlem ô ne mevak ô ne mbamba biañ, ve nsisim ô ne nteʼan wo kôtô bives.
Mbo abé a kañese biboteze alôʼô été, asu ya bo mezen me ne zôsôô ékotekot.
Fek é ne fefele ñyeme mam, ve mise mʼakute môt ma fombô a kui akuʼu si. 
Akute mon da ve ésaa wé ôlun, a ve nyô a nga biaé nye évindi nlem .
E nji bo mvaé ya bo na zôsôa môt a yaʼan, jaʼan vʼaleman, nge bôme benya bôtô amu zôsôô wop.
Môt a ne te fôtan a bili ñyemane mam, a nyô nlem ô bôô si ne mieññ a ne mfefeʼe môt.
Jaʼan akute môt, éyoñ e too évô, da yené ane mfefek; nyô a fete biyaé bié a ne fek.
Nyô a bo te fulan a bôte bevok, a jeñe ve nkômbane wé émien. A wosan e feʼe fe ése be ne liti nye.
Môt a ne tee fek, a nji yene ñyemane mame mvaé, vʼasimesane dé nde a yene mvaé.
Eyoñ mbia môt a zu, ébiasé fe ja zu. mboone ya dimili duma dôé wo zuu wo ôsame ôson.
Bifia bia so môt anyu bi ne bidoʼo mendim ane mañ, nalé fe bi ne anjeñe ngu ane mendim yʼôtoñ fek.
E nji bo mvaé na be mvamane môt a bili mekua nge kamane môt a ne te bijô na a nyoñ mekabe.
Eyoñ akut éziñ da taté nkobô, jôm ja sili nye é ne vʼébôm.
Eyoñ akut da kobô da jian ebien, da bili ôlame ya bifia bié émien.
Mejô me môta mfuk me ne ane bibuma bi ne mvaé ya di, ma siliki a kui e teme miñya .
Nyô a bo éles ésaé jé été, a ne monyañe nyô a tyam.
Jôé Zambe e ne ôlem ô ne ngu; zôsôa môt a mate a ke sobô été, jôm te fe ngule ya nnambe nye.
Akume nkukum e ne tison é ne ngu, ôsimesane wé été akume te e ne mfine mekok , jôm é se nguleya fôʼô wô.
Môt a bo mebun éyoñ a ngenane te bi njuk, ve duma da tôñe nsubane si.
Nyô a yalan te taté vôʼôlô, akut a joʼojoʼo le bi ne be nye!
Nkômbane ya nyiñ ô ne volô wo éyoñ wo kon, ve nge wo dimili nkômbane te, susuʼa ndi nleme jôé ñhe le wo dimili.
Nlem ô ne fek wo nyoñe ñyeman a alo mimfefek da jeñe ñyeman.
Biôme môt a ve bôt bia nene zene jé a kui nye e be biwôlô bi bôt.
Nyô ase a tebʼôsu ya kobô ajô dé, a yené ane nyô a bili mekabe vʼéyoñe nyô a ne nye ngame yat a soya, a ye sili nye bʼamu ya nkate wé.
Mboon asimba wo mane mintañete, a kabe biôm e zañe mingungu. 
E ne tyiʼibi ya nyiin e tison é ne ngu a dañe na ô dutu monyoñ a wôʼô abé , a mintañete mia funane mengôñe ya ôlem.
Môt a jalé abume dé a bibuma yʼanyu dé, a jalé abume dé, a bibuma ya biyaé bié.
Awu a ényiñ bia so ôyem, môt a nyeʼe wô a ye di bibuma yʼété.
Môt ase a yeneya minga ya luk, a someya mvom, mvame le a te nyoñe be Zambe.
Nzôzoé wo kobô a deʼele mo, ve nkukum wo yalan a ayoʼo ese.
Nyô a bili bemvôé, a ne nguleya bi be asu bidime bié, ve mvôé éziñ é ne kabetane wo a dañe monyoñ.
Nzôzoé wo wulu e zôsôô wé été ô ne mvaé a dañe nyô a ne nlaa minsos a too fe ôkukut.
Te ke môt a yene njembane ñyemane mam mvaé a nyô a nʼavôle mebo a fuban abé été.
Akute ya be môt da joʼotane zene jé, asuʼulan a nga viane kee Zambe ôlune nyô.
Akum da kôʼôlane bemvôé abui, ve nzôzoé wo kandane mvôé jé;
ékotekote ngaa ja ye bo te bi mekabe, a nyô a laane minsos a ye bo te fam melep .
Abui bôt da jeñe mvolan e be biwôlô bi bôt, a môt ase a ne mvôé nkekabe môt.
Bobenyañ be nzôzoé bese ba vini nye, a bemvôé bé mbe ba dañe dañe tube nye! A jeñe vôme ya laane minlañ, ve teke jôm;
môt a bo fek a nyeʼe nsisime wé, nyô a baʼale ñyemane mam a tôbane mvom;
ékotekote ngaa ja ye bo te nyoñe mekabe, a nyô a laane minsos a ye wu.
E nji yiane na akut e nyiñe mefok été, a da dañ abé na ôlo ô jôô bone bejô bôt!
Môt a yeme fas a nʼôteʼeteʼe ya yaa, a a belan éjijine jé na a biasé jam ba te bo nye.
Ayaa njô bôt e ne ane mvame ngbwengbwem, a mvam jé ane mfô mendim e biloʼo yôp.
Akute mon e ne ébubua jam asu ésaa wé, a môman me minga me nʼasaʼa nda da toé mendim éyoñ ése.
Nda a akum bi ne éliʼi bʼésaa, ve minga a yeme fas a ne mveane Zambe.
Eles ja wua môt ôyo melom, a nyô a ne mbim a ye wôʼô zaé;
nyô a baʼale atiñ a baʼale nsisime wé, nyô a biasé mezene mé a ye wu.
Nyô a ko éngôngole môte ngo, a ve Zambe ékôla, a Zambe a ye bulane nye jôme ja yiane nye.
Bôme nyô mon amu ndi nlem ya na a ne tyendé é ngenan, ve te bi nkômbane ya bo na a wu.
Nyô ayaa da bi a ye yaʼan étom yʼété, amu na nge wo jamé nye wo tindi nye na a beta taté.
Wôʼô meleb a nyoñe nyeʼelan, asuʼulan, wo ye bo fek.
Nleme môt ô bili abui asimesan, ve nkômbane Zambe ñwô wo ye boban.
Jôm ja bo na môt a dutu bôt é ne mbamba nyoñan a nyoñe be; nzôzoé ô ne mvaé a dañe nlaa minsos.
Nkoone Zambe woñ wo kee môt ényiñ, a nyô ase a bili wô a ye bi mam mese a njuk wo ye bo te kui be nye.
Nleles wo kee ngum akule wo e beʼe été, ve te nguleya bulane de mvuse na a futi dʼanyu.
Bibiʼi nkpweʼele, wôna akut da ye tabe ntye. Komekaʼane mfefek wôna a ye wôʼô ñyemane mam.
Nyô a bo na ésaa a kui ôsame, nge bo na nyia a tup, a ne mon a ve ôson a mimbote nyô.
Jibiʼi bo te nyoñe ñyeʼelan a mone wom, nge nyeʼelane te wo viane bo na ô dimi fé, a ke minkobô ya ñyemane mam ôyap.
Nsusuʼu ngaa wo biasé metiñe ya nkobane mejô, a anyu mbia be bôt da wôʼô abé mvaé.
Mintyiʼane mejô mi ne nkôman asu bekpweʼele, a minkasa asu mvuse mekut.
Woon a ne nkpeʼele, a ényunyui ése é ne ngu ja bo môte na a bo biduñ abui, nyô ase a jañeya été, a se nguleya bulan bi feʼe abum.
Njô bôt a yaaya a funane ngbwengbwem ja bam. Nge wo soñe nye a yaa wo bo womien abé .
E ne duma mfaʼa môte na a bo te tebe bebé vôme mintañete mi né vʼakute môt ese da jiʼa yaa.
A ôyôn, nleles wo kate bé bidi amu avep. Eyoñ ba kôane bidi a jeñ, ve teke bi jôm!
Melep, e nleme môt, me ne ane mendim me nʼédok. Mfefek wo yeme lab été.
Abui bôt da yôtan, môt ase, mbamba nyoñane bôte wé, ve za a ne yene môt a wulu ane da yian?
Zôsôa môt a wulu e mvoʼé jé été. Ebotan a bone bé éyoñ émien a wuya.
Njô bôt a too éto njôô jé a tyiʼi mejô, a vaa abé ese ve a mfomban a fombô bôt.
Za a ye jô na: me boya nleme wom te bijô, me maneya tune mamien mfaʼa yʼabé?
Mevale metyi me kop mebaé, mevale mʼavek mebaé, bi ne mbia jôm be Zambe jia a ji évok.
Monafam, éyoñ a ngenane mongô, a liti, e mimboone mié été, nge ntabane wé wo ye bo te bijô nge zôsôô .
Alo da wôk a e dise da yen, Zambe nye a nga bo bie ji a jina.
Te nyeʼe ôyo ô za bo nzôzoé , tame kune kôlô si, éyoñe te wo ye di a jaé.
Nkuse jôm a jô na, jôme ji é nʼabé jôme ji é nʼabé, vʼéyoñ a keya ôyap a nga seʼe émien.
Or a abui mekoʼo me nʼédima bi ne ve jôme ja dañ édima é ne biyaé bia yeme mam.
Nyoñe ngômesane jé amu a nga liʼi anyu éban asu môte mfe; siliʼi nye biban asu nneñ.
Atataʼa bidi ya wup bi ne zam , vʼasuʼulan bi ne nselek anyu été.
Mam môt a bôndé ma yem a melep; boʼo bita a mbamba mefek.
Nyô a miase mfuk a kulane minsolane mi mam; te wulu nsamba môt a kobô abui;
nge môt a biasé ésaa baa nyia, lambe wé a ye dim e dibi été.
Eliʼi môt a nyoñ atemetem metataʼa, ve asuʼulan, ja ye bo te ébotan.
Te jô na: Ma ye bulan abé , ve tabeʼe ndi be Zambe, wôna a ye nyii wo.
Zambe a vini mbelane metyi me kob mevale mebaé, a ékotekote kob é nji bo mbamba jôm.
Zambe nye a wulu môt, ve môta binam a ne nguleya wôʼô zene jé émien aya?
E ne beta ôlam mfaʼa môt éyoñ a jô éngbwemese njôane na: jôme ji é nʼétyi, vʼa viane suʼulane zu fase mvus a koé na a maneya tiñeti metiñ.
Mfefeʼe njô bôt wo tyamelane mbia be bôt a ve be melep .
Mfasan ô ne lambe Zambe a ve môt asu ya faé bidoʼo yʼényiñe jé éfufup.
Mvam a bebela bia kamane njô bôt; a yemete éto njôane jé a mboone mvam .
Abeñe ya bendômane be bôt e ne ngule jap, éjijine ya minnôm e ne nyup;
meveñ ma kui metyi ma saé abé avale te fe minkasa mia nyiin a kui nyôle môt été.
Nleme njô bôt ô ne ôtôñ mendim e wo Zambe été, a liti wô zen mfaʼa jôm ése a yene mvaé.
Mezene me môt mese me ne zôsôô e mise mé émien, ve Zambe nye a veʼe minleme kop.
Zambe a yene nya ntyiʼane mejôô a mboone zôsôô mvaé, a dañe mveane biôme metunaʼa.
Mfomban bives, nsisime mebun jaʼan éfufube bebo abé , mam mete mese me nʼabé.
Minsôñan mi môt a saé abui mi ne mfi ô ne te kʼaselan, vʼôjejaʼa a kee foʼo môt azoé.
Akume môt a bi mvôle yôp da jañ avô a kee môt awu.
Evô bebo abé ja bi be amu ba bene bo zôsôô .
Mboone ñwôé bôt ô nʼékotekot, ve mboone mbamba môt ô ne zôsôô .
A ne mvaé ya tabe akuʼu ya andil éziñ si, alôte na mia minga a nyeʼe mejô mi tabe nda jia.
Nsisime mbia môt wo nyeʼe abé , jaʼane mvôé jé é ne te yene mvam e mise mé.
Nleban ba lebe nyô a biasé bôt wo ve nyô a nji bi ñyemane fek, a éyoñ ba yeʼele mfefek, wo nyoñe ñyeman.
Zôsôa môt a fombô nda mbo abé a a sôʼôlô bebo abé njuʼu été.
Nyô a dibe melo te wôʼô du nzôzoé , éyoñe nye fe a ye loon, ba ye bo te yalane nye.
Mveane ya asoé wo jeʼe ayaa avale te fe mveane wo futi môt e mfek wo dime mbia ayaa.
Mboone zôsôô ô nʼavak e be zôsôa môt, ve woñ ô ne jôme bebo abé .
E môt a kôlô e zene ntabane ntyee a ye suʼulane bômbô ézezañe miñwuan.
Nyô a dañe nyeʼe mimvôman a ye suʼulane bo nzôzoé . Nyô a nyeʼe bilam a abui ndian a se nguleya bo kum.
Mbia môt a ne ngôtô zôsôa môt a môt a ne njoñ ngôtô bôt be ne zôsôô .
A ne mvaé ya tabe vôme bôt be ne momo a dañe na ô bi minga mejô a ôlun.
Akum e nʼédima a mefok bi ne e ndaa mfefeʼe môt; ve akute môt da mine biôm bite.
Nyô a tôñesane nya ntyiʼane mejôô a nkoon éngôngo a ye bi ényiñ, mekabe a duma.
Mfefeʼe môt wo nyiin e tison é bili biwôlô bewosan bia kamane je a mane teʼelane ngule tison éte é nga too je ndi.
Nyô a kaman anyu dé a ôyeme wé a kamane nsisime wé mfaʼa biyebe.
Nyô a ne mebun a ékem jôé dé e ne na: Nkpweʼele a bo mam a buniʼi émien a dañe nné.
Nkômbane nleles wo wôé nye, amu mo mé ma bene fôʼôsan.
Ngume môs , minyamete mi bili nye ve zôsôa môt a kap teke liʼi a bili jôm.
Metunaʼa bebo abé me ne mbia jôm, a dañe dañ éyoñ ma veban a mbia ôsimesan.
Ngaa a ne minsos a ye wu, ve môt a vôʼôlô a ye bo ngule ya kobô éyoñ ése.
Mbia môt a ve asu dé na be tabe de ndi. ve zôsôa môt nyʼa yemete zene jé.
E mise me Zambe, fek, atyeñ nge melep bi ne momo.
Ekabela é ne nkômesan asu môse bita. ve nyian ô ne jôme Zambe.
Mbamba jôé a ne mvaé a dañ abui akum, nalé fe na mvam é ne mvaé a dañe argent a or.
Nkukum a nzôzoé ba fulan amu Zambe nye a nga té be bebaane.
Môt a ne ntyee a sobô éyoñ a lôô mbia jam a zu, ve minsusuk mia lôt te kee dise wé a suʼulane beʼe minjuʼu yʼété.
Jam da tôñe nsuubane si e ne nkoone Zambe woñ, akum, duma a ényiñ.
Biyo, melam bi ne njalan e zen ékotekote môt; nyô a kômbô kaman ényiñe jé a ke zen éte ôyap.
Yeʼeleʼe mongô mbamba mefulu atataʼa yʼényiñe jé, jaʼane na a ntoo nnôm a ye baʼale me.
Minzôzoé mi nʼéjôé nkukume si, a nyô a bili mvôla a nʼôlo ya nyô a nga kôlé nye.
Nyô a bé mvô a ye kôane bidim, a ôlé yʼayaa dé wo ye jañ.
Môt a nʼésôs a ye bi ébotan, amu a ve éngôngole môt bidi bié.
Titaʼane nkpweʼele a ntañete wo ye man; mewosan a ébiasé fe bia ye man.
Nyô a nyeʼe mfubane nlem , mvam é ne nye biyaé a njô bôt a ne nye mvôé.
Mise me Zambe ma bômbô ñyemane mam évevé, vʼa ben mejô me môta njoñ.
Nleles wo jô na: Ngbwengbwem é nʼatan! Ma ye wôéban e zene yôp!
Anyu éza binga e ne ébé é nʼédok, e môte Zambe a wôʼô abé a ye ku été.
Mongô a beʼe nlem akut, ve nkasa a éjôé bia ye volô nye na a saʼale mboone te.
Nyô a kpweʼele nzôzoé a bo wô na ô bik; nyô a ve nkukum a ye suʼulane bo nzôzoé .
Keʼe alo a wôʼô mejô mimfefek; vaʼa nleme wôé mfaʼa ñyemane wom,
amu e ne mvaé na ô baʼale me e be womien. A na me tabe nkôman e biyaé biôé,
nalé ndi jôé ja ye bo be Zambe; ma zu ve womiene ñyemane den. 
Ye me nji tili wo melep a mimfasan biyoñ bilaa,
asu ya bo na ô yem jam e né, bebela bifia, nalé wo ye yalane môt a lôme wo a bebela bifia?
Te wôlé nzôzoé biôm amu na ô ne nzôzoé . A te tibili éngôngole môt e mbé;
amu Zambe a ye kaman ajô dap a vaa ényiñ e be ba ba vaa be je.
Te yeñ a nyô a ne mbia nlem . Te wulu a nyô a yaa,
ô za mane yembane mezene mé, a koon ôlam asu ényiñe jôé.
Te bo wua ya ba ba futi bebien ékoé tyiñ ba ba tiñeti bebiene memvôla e tyiñ;
nge ô nji bi jôme ya yaʼan amu jé ba yiane nyoñe wo énoñ ô bôô yôp?
Te té akône nné nde bʼésoo be nga telé.
Nge wo yene môt a too atyeñ ésaé jé été, a ye tebʼasu bejô bôt, a ye bo te tebʼasu ayôme bôt.
Nge mia beta môt mia di tebele wua, tabeʼe nyô a ne wo ôsu ntye;
nge nkômbane ya di ô ne wo abui, tame bo ne señele abui ndoʼo dôé.
Te nyamete mbamba biseñ bidi bié, amu bi ne bidi meduʼan.
Te ve womiene nyôle ne botok asu ya bi akum tame jôʼé ve atyeñe dôé mfaʼa ôte.
Amu awolo mise môé ma fombô mfaʼakum e né, a koé na teke fe jôm. Amu akum da ve ebiene mefap, da yele mfaʼa ya yôp avalʼane ndôé.
Te di bidi nyô a fombô bôt mbia be mis, nge kômbô di bitôtoʼo bidi bié.
Amu a ne avalʼane mintyiʼane mié mi né; a ye jô wo na: Jaʼak a nyu ve nleme wé ô nji bo be wo.
Wo ye yô éfus adi wo te di, a nyeʼan ôse wo bili wo ye bo momo jam.
Te kobô e melo mʼakute môt, amu da ye biasé ñyemane ya mejô môé.
Te té nnôm akône ya nné, a te nyiin afube bobenyui été;
amu nyô a kune be a ne ngu, a ye tebe wo ngame yat a kaman ajô dap.
Vaʼa nleme wôé mfaʼa ya nyeʼelan a melo môé mfaʼa minkobô mi ñyemane mam.
Te siʼibi ve mone wôé melep , nge wo bôme nye a nkasa, a ye bo te wu.
Eyoñ wo bôme nye a nkasa, wo ye kaman ényiñe jé na é bo te ke vôme miñwuan mi né.
A mone wom, nge nleme wôé ô ne fek, nleme wome fe wo ye vak.
Miñya yʼabume dam mia ye fôn a mevak éyoñe biyaé biôé bia ye kobô zôsôô .
Nleme wôé ô boʼo te nyamete bebo abé ve ko Zambe woñ môs ôse:
amu abui a zu, a ndi nleme jôé ja ye bo te kôlô.
Wo, a mone wom, vôʼôlôʼô a bo fek, a liti nleme wôé zen é ne zôsôô .
Te bo ézezañe ya ba ba nyu bilam, ézezañe ya ba ba di tit a dañe nné,
amu besoʼo bilam a ba ba di abui ba ye kui azoé, a éles ja bo na môt a fete nkan.
Boʼo ésoo mewôk amu nyʼa nga biaé wo, a te biasé nyua éyoñ a ntoo nnôm.
Jeñe bebela a te kuane nye, nalé fe jeñe fek, ayéʼé a ñyemane mam.
Esaa zôsôa môt a ne foʼo mevaʼa été, nyô a biaé mfefek a bili wô mevak;
ésoo a nyua, be tame vak, minga a nga biaé wo a tame tabe mefôn été,
A mone wom, vaʼa ma nleme wôé, a mise môé me tame yene mezene mame mvaé.
Amu minga ébamba a ne édoʼo ébé, a éza minga ki ôfanefane mfaʼan anjeñ.
A kolé melam ane ze mimfaka, avale te fe a kôʼôlan bekoñe bôt e bôt été.
Za a ne éngôngo? Za a bili ôlun? Za a ne môta mintañete? Môta bisoman? Nyô a ne meveñe nyô te étom? Nyô mis me ne bivele?
Ye sa bôt ba langane fefele bilam? Ye sa ba ba jeñe bilam bi ne mbundan?
Te fombô woon amu a ne mbamba évele, amu a kui mesanaʼa élaé été ngʼamu a lôte tyiʼibi éngoñ.
A suʼulan a lôp ane nyo, a suʼulane diʼan ane viet.
Mise môé ma ye fombô éza binga, a nleme wôé wo ye kobô joʼo joʼo.
Wo ye bo avalʼane môt a bôô mañ été, ane môt a bôô abôbône Sitima;
wo ye jô na: Ba te bibi ma, me teke wôʼô mintaé! Ba te bôme ma, me teke yem! Ma ye vee ôyo éyoñ évé? Ma ye beta sili menyu!
Te nyamete mbia be bôt nge kômbô tabe nsamba wop;
amu nleme wob wo bôndé nsaane biôm, a biyaé biab bia soo njuk.
Nda ja lôñeban a fek a atyeñ nde da yemete je.
Nyemane mam ñwô wo bo na bitune bi nda yʼété bi jaé a e mevale me biôm mese me nʼédima a mvaé.
Mfefeʼe môt ô ne njalan a ngu a nyô a bili ñyeman a kôʼôlane ngule jé.
Amu mbamba meleb me ne volô wo na ô bo bita, a nyian wo so abui beve meleb été.
Fek ja dañ ôyabe yôb e bʼakute môt a ye bo te kui anyu vôm ba kobô mejô;
nyô a bili ôsimesane ya bo abé a lobane jôé na: Nté nkpwala .
Akut ôsimesan e ne mboon abé , a nkpweʼele a ne mbia jôm e bôt été.
Nge wo bili atek e môs ô bili ôlun ngule jôé é ne foʼo vʼatek.
Nyiʼi ba ba ke wôéban, ba ba zu wôéban, boʼo na be kamane be.
Nge wo jô na aa! Bi nji bo bi yemek! Ye nyô a veʼe minlem mise kob a nji wôk? Nyô a nonô ényiñe jôé ye a nji yeme de, A ye bo te bulane môt ase ane mimboone mié mi né?
A mone wom jaʼa wôé amu ô ne mvaé; ésia wôé é ne mvaé anyu dôé été.
Avale te fe nde wo yiane yeme fek asu nsisime wôé nge wo yene je, abui a ne wo ôsu, a ndi nleme jôé ja ye bo te kôlô.
Te yaa bikoé a nkpwala ôse e vôme zôsôa môt a too, nge mane sa vôm a woʼon.
Amu na zôsôa môt a ne ku biyoñe zamgbwa a beta fe kôlô si, ve bebo abé ba wuabane bidim été.
Te vak nge nsiñe wôé a ku, a éyoñ a kolé, nleme wôé ô boʼo te fôn.
Zambe a za yene jame te a wôʼô de abé , a vaa ayaa dé be nye.
Te bo mbot asu amu ba ba bo abé , a te nyamete bôt be ne nkpwala .
Amu akiti e ne momo asu mbia môt, lambe bebo abé a dim.
A mone wom, ko Zambe a njô bôte woñ te bundan a bôt ba nyeʼe ba tyendé mam:
amu njañane wop wo ye so atemetem a za a yem melep ma yange bana a ba bevok?
Mejô mefe ma so be mimfefek mme ma. Eyoñe ntyiʼane mejô, nseman mingum mi bôt ô nji bo mvaé.
Nyô a jô mbia môte na: Ô ne zôsôô , bôt ba yoʼé nye, meyoñ ma wôʼô nyʼôlun.
Ve e ne mvaé mfaʼa ba ba komekane mbia môt, a bibotan bia zu be be asu mvome jap.
Nyô a yalan a bifia bi ne zôsôô nye ate a latane môt anyu.
Kôm ésaé jôé atan, tukaʼa taʼa mam yʼété afube dôé été. Mvuse yʼété wo ye lôñe nda jôé.
Te bo ngaa a wosane môte mbok te étom, ye wo kômbô wone bôt a biyaé biôé?
Te jô na: Avale a te bo ma nde ma fe ma ye bo nye. Ma ye bulane môt ase ane mimboone mié mi né.
Me nga lôte bebé afube nleles éziñ, a bebé afube mindiʼi môt a ne te fek.
Me nga yene biyo bi maneya kui vôm ase, mbia bilok bi nga yian afub ese a mfine mekoʼo wé ô kuya si.
Me nga tuʼa fombô a nleme wom, me nga yen a nyoñe ñyeʼelan été.
Mone nkean ôyo, mone ndeñan ôyo, mone nyokan, mo me too mbaʼan!
Eyoñe te azoé da ye kui be wo atemetem, e kele da tyiñelane wo nkuk, nalé fe mfumbale zaé a ye kui be wo ane môta bita.
Minkana mi Solômon mivok mmie mi: e bôte bʼEzékias njô bôte ya Yuda mbe be nga tili mie.
Jame te e ne duma Zambe na a solé mam; ve di bejô bôt e ne na be tuʼa fase mejô;
bi ne te yem vôme yôp da suʼu nge vôm édoʼo ya si ja kui; avale te fe bi nji yem asimesane bejô bôt.
Ô vaʼa ésôm ya argent, wôna mmé biôm a ye kôme mbamba jôm.
Boʼo na mbia môt a kôlô asu njô bôt, vôm éto njôane jé ja ye yem a zôsôô .
Te zembe ôsu vôme njô bôt a too, nge tabe éto ja yiane bôbenen.
Amu da dañe mvaé be jô wo na: zaʼa nyoñe beta éto, sa na be sili wo si asu njô bôt, nye mise môé me yeneya.
Te bo avôle ya kee jam wo te yen aba mejô. Amu na nge môt wo soman a liti na wo ô ne mekua jé éfe wo ye bo?
Nge ô bili ajô a môte mbok, kôme de mia nye, ve te kulane jame môte mfe a te kate wo.
A za taa wo nge a wôʼô de a ékobôkobô jôé é za kulan.
Mbamba nkobô a nʼédima ane or a ne ñyetan a njo, argent a too fe mbômaʼan été.
Melep mfefek wo ve me nʼélondo a émvongo nya or e melo me môt a tuʼa vôʼôlô.
Nkatefoé a ne mewôk a funan aveb ôyôn melu ya nkôane bidi asu ba ba lôme nye; a ve nleme wé ngu.
Avale minkut a évuñulu te mveñ bi né, avale te nyô a duʼu émiene na a nʼésôs a né.
A ayabe njiban be ne bo ntyiʼi mejô na a kañese jam éziñ avale fe évôvoé ôyem é ne dutu minlem mi ne ntip.
Ye ô yeneya wôé? Jaʼak abime da yiane wo; amu na nge ô dañe yemete abum, wo ye yô wô.
Te dañe ke bimo be nyo mvôé, a za katé a suʼulane vini wo.
Nyô a bôte môte mboʼo ajô a ne kek, nkpwaté mekôn a akoñ élaé e ne nsoñ ne kebkep.
Mbunan ya buni nkoñe bôt e môse njuk, wo funan mbuʼan asôñ a abo e ne mfôʼôsan.
Nyiane nlem wo wôʼôlune bia ô ne fe vʼane môt a vaa ngômesane jé e môs ô nʼavep, nge futi woon a ne sañ aveñe yôp.
Nge nsiñe wôé a wôʼô zaé vaʼa nye bidi. Nge a wôʼô évé, nyuʼu nye mendim.
Eyoñ wo bo nalé, wo kôane maʼa me nduan e nlô wé yôp, a e Zambe wôé a ye bulane wo mboone te.
Evuñulu yʼakôé ja soo mveñ, a ôyem wo kobô asoé wo ve asu mbot.
E ne mvaé na môt a tabe abuʼu yʼandile nda a dañe ntabane nda jia a minga mintañete.
Mbamba foé a so si é nʼôyap, a funane bivôvoé mendim asu môt a ntoo nteʼan.
E zôsôa môt mbo abé a dutu a funan ôsôé a anjeñ bi nʼajuk.
A nji bo mvaé ya bulu di wôé, a e nji bo mvaé be bôte na be jeñe duma dap.
Môt a kate jôô émien a funane tison é ntoo ntyaman a mimfin mi maneya ku.
Avalʼane metaʼa me nji yiane a mfum ésep nge mveñ éyoñe nkôane bidi, avale te fe duma e nji yian akut.
Avalʼanʼônon wo fam ôlam a avalʼane nguleyebe a yele, nalé biyoʼé bi nji bi amu bi ne te kap.
Nkasa ô ne asu ékabela kandé asu éjakas mbeñ asu mekut.
Te yalan akut ô veʼeleʼe mboon akute wé womien ô za funane de.
Ve yalaʼan akut avale da yian mboon akute wé, a za veʼe feʼe na a ne mfefeʼe môt.
Nyô a bo na akut e bo nkalane mefoé wé, a tyiʼi émiene mebo a a nyu évô akute te.
Nkana akut da kan wo jembane ngu vʼane mebo me mbôbôk.
Akut nde da tiñeti ôkôk e toloo, akut nde fe da seʼe akut avok.
Nkana wo so anyu mekut ô ne ane éyo é beme e wo nsoʼo meyok.
Nyô a nyoñ akute bisaé nge nyoñe bôte bese a tôbane be bisaé, a ne ñwua élaé a balé bôte bese meveñ;
akute da bulan e mboon akute wé été, da funane mvu ja bulane di bendôlô bé.
Nge wo yene môt a too fek e mise mé émien ô ne tabe akute ndi a dañe nye.
Nleles wo jô na: étoñe ngbwengbwem é ne e zene yôp, a ngbwengbwem é tele minjoñe yôp!
Mbé wo tyiñelane memvaʼan, a nleles wo kôñelan énoñe jé yôp.
Nleles wo dub akule wo dé e beʼe été, a wôʼô njuʼu ya bulane de mvuse na a futi dʼanyu.
Nleles ô ne fek e mise mé émien a dañe bôte zamgbwa ba yalane mame mvoʼé .
Nyô a fubu ajô e nji fombô nye été, a funane nyô a bi mvu ja lôt e melo.
Avale nyô a yaa a wua minkabaʼa mi nduan, mekoñ bilaé a awu a né,
avale te môt a duʼu nyô mbok a jôʼô na: ma bo fianga a né.
Eyoñe njaʼa é ne momo, nduan ja dim; a éyoñe mbo mfuk a nji bo, mewôman ma man.
Avale daʼa é né e metyeʼe me nduane yôp, njaʼa e nduane yôp, nalé môta mintañete a nʼôsôlé a né.
Mejô me môt a nʼékobekobô ma funane bone bidi bia dañe zam anyu ma siliki a kui miñya été.
Nkone bifia bia solé mbia nsisim ô laté mbia nlem bia funane ésôm argent e vieʼe ékone yôp.
Nkobô yʼanyu wo solé nyô a bili ziñ a a futi meduʼan e nleme wé été.
Eyoñ a kobô mbamba tyiñ te buni nye amu mbia be mame zamgbwa be ne nye nlem .
Ziñe jé é ne nguleya sobô e solé jé été, ve nkpwala wé wo ye kulan ékôane bôt été.
Nyô a faʼa ébé a ku été a akok da bulane be nyô a biʼiti de.
Ekotekot ôyem ja siñe ba wo vit, a anyu meduʼan da dutu awu.
Te wo nguane mame yʼakiti amu ô nji yeme mam ma ye kui den.
Môte mfe nye a seʼe wo sa ñhe anyu dôé womien.
Akok da bi kob abui, Nseleʼe ki adit vʼôlune môt a nʼakut wo bi kop a dañ akok a nselek.
Ayaa e ne njet, ôlune ki wo fuluku ve za a ne jibi aban ?
Minkomekan mia boban éngengeñ mi ne mvaé a dañe nyeʼan ô solô.
Meveñ me mvôé me ne jôme ya tabe je ndi, ve nlatan anyu ya nyô a siñe wo ô ne meduʼan.
Nyô abum é jaéya a tibi bisia bi wôé a mebo, ve nyô a wôʼô zaé a wôʼô jôm ése e nʼayôle mvaé anyu.
Aval ônon wo ke dumbaʼa dé ôyap ô né, avale te môt a ke nda jé ôyap a né.
Mbon a ôlobinda bia ve nlem avak, a njeʼebane nleme mvôé môt ô ne mvaé a dañe melebe môt a vʼémien.
Te kandane nyo mvôé nge mvôé ésoo, a te nyiin e nda monyoñ e môs ôlun; môt a too wo bebé a ne mvaé a dañe monyoñ a nʼôyap.
A mone wom, boʼo fek a ve ma nlem avak, éyoñe te ma ye bo nguleya yalane nyô a té ma si.
Môt a ne ntye a sobô éyoñ a yen ébubua ja zu, bôt be ne te yeme fas be ba lôte nalé a suʼulane tôbane njuk.
Nyoñe ngômesane jé amu a nga liʼi anyu éban ajô môte mfe; siliʼi nye biban asu minga bikuu.
Nge môt éziñ a botane nyô mboʼo tyiñe yôp e ndibe tyé, jame te da lañebane nye ane biyoʼé.
Asaʼa nda da toé mendim te tebe e môse mveñ ja noñ a e minga a nyeʼe ntañete ba funan.
Nyô a bi minga ate a bi évuñulu, a wo wé wo bi mbon.
Etyé ja jeb étyé avale te ntabane vôme wua a môte mbok wo vele nsisime môt ôyo.
Nyô a nyoñe njuʼu ya yale figié a ye di bibuma yʼété, a nyô a baʼale masa wé ba ye seʼe nye.
Aval asu da yen ebien e mendim été, avale te nleme môt ô ne émiene ngobé.
Vôme miñwuan mi né a édoʼo ébé ya njañ bi se nguleya jaé; avale te fe mise me môt me se nguleya kate ñyenan.
Nduan ja tune argent a or ve duma môt a bili nde da tyiʼi ajô dé.
Jaʼane wo tyaʼakut e ntyob été, e zañe mefes a ntum , mboon akute wé wo ye bo te kôlô be nye.
Tukaʼa yeme ntômba ôse ya mintômba miôé, a wu mimbame miôé njuk;
Amu akum e nji tabʼéyoñ ése, avale fe ékate njô bôt e nji kalan ataté miaé wu a kui wu ôvok.
Tyiʼi biloʼo ya mefup a té mimfefé biloʼo mia kui tokéʼé minkôte bilok e minkô.
Bitoñ mintômba bi ne asu ya jalé wo ngômesan a beyôm bikela asu ya yaʼan afup.
Menyañ beyale bikela ma yian asu bidi biôé, asu bidi ya nda jôé, a asu ya bo bebo bisaé bôé be ne binga na be nyiñ.
Mbo abé a tup te na môt éziñ a tôñe nye mvus, bezôsôô be bôt be bili ndi minlem anʼétoñe ngbwengbwem.
Eyoñe si éziñ é nyiineya e nzametaʼan été, bivet bi nʼabui, vʼéyoñe môt a ne fek a ñyeman a tebeya mam ma ke vʼôsu.
Nzôzoé môt wo tibili bingôngole bi bôt, wo funane ndula mveñ, e jame da tôñe valé e ne na njembane bidi.
Ba ba liʼi metiñ ba seʼe mbo abé ve ba ba baʼale me ba wosane nye.
Mbia be bôt be ne te wôʼô nya ntyiʼane mejôô ve ba ba jeñe Zambe ba wôʼô mam mese.
Nzôzoé wo wulu e zôsôô été ô ne mvaé, a dañe nkukume ñwô mezene mé me nʼékotekot.
Nyô a baʼale metiñ a ne mon a ne fek, ve nyô a yeñ a bebo ébamba a woʼo ésaa ôsone nyô.
Nyô a kôʼôlan akume dé zene ya nsenge a nyoñan abet a kôane biôm bite asu nyô a ko bingôngole bi bôt éngôngo.
Nge môt éziñ a vôôn alo te kômbô wôʼô metiñ, meyeʼelane mé mebien me ne angônda mbia jam.
Nyô ase a tindi bezôsôô be bôt e mbia zen , a ku ébé émien a nga fak, ve bezôsôô be bôt be bili maʼa ane élik.
Nkukum ô ne fek e mise mé émien ve nzôzoé wo yeme fas ô ne kulane nye.
Eyoñe bezôsôô be bôt ba dañ, jame te e ne beta duma, éyoñe mbia be bôt ba betebane yôp, môt ase a sobô.
Nyô ase a solé bikobe bié a se nguleya ke ôsu, ve nyô a meme bie a liʼi bie a yene mvam .
Ebotan a môt a ko woñ éyoñ ése, ve nyô a bo nleme wé ayet a ye ku minjuʼu été.
Mbia môt a bete bingôngole bi bôt e nlô yôp a ne e ngbwengbwem ja bam a e urs a wôʼô zaé.
Ntebʼôsu a nji bi fek a bo mam mʼétibelaʼa abui abui, ve nyô a vini maʼan me nʼékotekot a kôʼôlane melu yʼényiñe jé.
Môt a beʼe metyi me môte mbok a tub a kui ébé soñ: môt a boʼo te telé nye!
Nyô a wulu e zôsôô été a ye nyiiban, ve nyô a tôñe mezene mebaé me too ékotekot a ye ku e zene jia yʼété.
Nyô a bo ésaé e si jé a ye jaé a bidi, ve nyô a tôñesane zezé mam a ye jaé a azoé.
Zôsôa môt a ye jaé a bibotan, ve nyô a nʼôjejaʼa ya bo kum, ba ye bo te nyoñe nye ane nyô a ne te bijô.
Nsemane mingum mi bôt ô nji bo mvaé, avale fe ane nyô a wôé môt amu ôfufus adi.
Môt a bili mise minyamete a jiʼa wua émien njeñan akum été, ve a ne te yeme na azoé da ye kui be nye.
Nyô a bamé môt a suʼulane yene mvam abui, a dañe nyô a bili ôyeme meduʼan.
Nyô a wub ésaa ba nyia biôm a jôʼô na: E nji bo mbia jam! Baa môt a bo ésaé ya tyam be ne nsamba wua.
Nyô a bili ndam asimesan a ne mbôé mintañete, ve nyô a vʼémiene be Zambe a ne mefoʼo été.
Nyô a buni émien a nʼakut, ve nyô a wulu a fek a ye kôtéban.
Nyô a ve minzôzoé biôm a ye bo te kui ôsame, ve nyô a dime mis e be minzôzoé a ye nyoñ abui biyoʼé.
Eyoñe bebo abé ba betebane yôp, môt ase a sobô, a éyoñ ba wu, bezôsôô be bôt ba bo abui.
Môt ase a bo na be komekaʼane nye ve nye ki a boʼo ntip, a ye buʼuban atemetem teke mebala.
Eyoñe ngu é ne e mo bezôsôô be bôt, bôte bese ba vak, vʼéyoñe mbo abé a bili éjôé bôte bese ba tat.
Nyô a nyeʼe fek, ésaa wé a ne mevak; ve nyô a yeñ a binga bʼébamba a dimili akume dé.
Njô bôt a belane zôsôô a telé si jé, ve nyô a nʼôzañ mfaʼa nsilane betoya, a ye kuli azoé e si jé.
Nyô a duʼu e môte mbok a yaa avot e mebo mé si.
Olam ô ne e mboone mbia môte si, ve zôsôa môt a fôn a mevak;
zôsôa môt a yem ajô mintetek, ve mbia môt a nji bi feʼe ya yeme de.
Bekpweʼele bôt ba tyaʼa nduan e tison été, ve mimfefek mia vôôn ayaa e bo te kui été.
Ye wo yem éyoñe mfefek ô bili ajô a akut? Toʼo mfefeʼe te wo yaa nge woé, wo ye bo teke bi awoʼon.
Bekuli metyi ba vini zôsôa môt, ve bezôsôô be bôt ba kaman ényiñe jé.
Akute môt da kulan ayaa dé ese, ve mfefek wo jéʼé ayaa te éyoñ wo solé de.
Njô bôt, a tame ñhe veʼele vôʼôlô nkobô minsos, wôna bivete bié bise bia ye yaa.
Nzôzoé ba mvômvô ba tôban, ve Zambe nye a ve bebaane éfufube mis.
Njô bôt a tyiʼi minteteʼe mi bôt mejô zôsôô , a ye yen anʼéto njôane jé ja yem éyoñ ése.
Nkasa a minkomekan bia ve fek, vʼésoé ndôman ja yeñ a ébien ja ve nyia ôson.
Eyoñe mbia be bôt be bili éjôé abé da bo abui, ve bezôsôô be bôt ba ye bo bengaa ya nkuane wop.
Vaʼa nyô mone melep wôna nleme wôé wo ye bômbô si, a mon ate a ye jalé wo a mefok.
Eyoñe ñyenane mam ô ntoo momo, bôt be nʼéyoñe te teke fe jôm ja telé be. Ve nyô a baʼale metiñ, a ne njalan a mevak!
Be ne te lebe mbo ésaé a mejô yʼanyu amu a ye wôk ve te bo.
Ye ô yeneya foʼo môt a ne avôle ya kobô? Ke a nye a akut ô viane buni akut.
Mbo ésaé ba te dañe voñôlô aso mongô a viane suʼulane buni na a ntoo mon.
Môt a ne mbia nlem a tyaʼa mintañete, a nyô a wôʼôlun a bo abui mbia be mam.
Mebune me môt ma kee nye ôsame ve nyô a ne njeʼebane nlem a ye nyoñe duma.
Nyô ba ñwuwup ba kabane biôm a vini émien, a ye nyoñe melep nge a kobô bebela aba mejô; a Zambe a ye yoʼé nye nge a bo te kobô bebela.
Woñ, e mise me bôt ô ne ôlam, ve nyô a too ndi be Zambe jôm é ne teke nye bo.
Bôt abui ba jeñe mvolan e be nyô a jôô, ve jôm é ne ji môt ja so be Zambe.
Ekotekote môt é ne mbia jôm e be bezôsôô be bôt, a nyô zene jé é ne zôsôô a ne mbia jôm e be mbo abé .
Mejô mʼAgur, e mone Yaké. Mejô me môt ate asu Itiél, asu Itiél a Ukal.
E ne bebela na ma me ne tit a dañe môte mfe ase, a feʼe môt ja jeñebane be ma;
me nji ke yéʼé fek a me nji yeme mam ma fombô Zambe.
Za a nga bete yôp nge so wé? Za a nga bi évuñulu e menyiʼi me mo mé été? Za a nga late mendim e ngômesan éziñ été? Za a nga telé minné mise ya si? Jôé dé e ne za a jôé mone wé ke za, nalé wo ye yeme de?
Ajô Zambe ese e ne mveʼelan. Emien a nʼében asu ba ba sobô be nye.
Te beté jôm éziñ e mejô mé, a za komekane wo a ô za yené nlaa minsos.
Ma sili wo mam mebaé: te bene ma me, nté me ngenane te wu!
Boʼo na meduʼan a nkobô minsos bi ke ma ôyap; me nji kômbô bo azoé nge kum vaʼa ma ve bidi bia yiane ma.
Me za kate wo éyoñ abum é ntoo ma nlem; a me za jô na: Za a ne Zambe? Nge wup éyoñ azoé e biya ma. A ndamane jôé Zambe wom.
Te bôte mbo ésaé mejô e be masa wé, a za yoʼé wo a ô za beʼe mekua.
Bôte bʼéziñ ba yoʼé bʼésaa, be too fe teke botane benyia.
Bôte bʼéziñ ba buni fe na be ne mfuban e mise mabe bebien, be too fe teke kômbô sôbe bebien e mvine mboone jap été.
Bôte bʼéziñ be bili mise mʼébiasé, be beteʼe bivula biabe yôp.
Mesôñ me bôte bʼéziñ me ne minkpwaté mekôn, a minkekeʼe miap mi too atyeñ, asu ya min a bo na bingôngole bi bôt bi jañ e si nyô été, a bo fe na minzôzoé mi jañ e bôt été.
Môt a viʼi bôte bevok a bili bengon bebaé: vaʼak! Vaʼak! Biôm bilaa bi ne te jaé, yaa binyin bi ne te jô na: Abime te da yian!
Vôma miñwuan, nkôkôme minga, si teke jaé mendim a nduan é ne teke veʼele jô na: Abime te da yian!
E dis da kpweʼele ésaa nge biasé mewôk e bili mfaʼa nyia, bingbwañ yʼôtôñ bia ye tube dise te a bone be ndôé ba ye mine de.
Biôme bilaa bia dañe ma nkôñ, yaa binyin mbie ma dimi,
awoé ndôé e yôb été, e di nyo akoʼo yôp, awoé sitima ézezañe mañ, a awoé fam e be ngone minga.
Minga mejian a bo mam avale di: A mane di a fimi fe biyaé, éyoñe te a jô na: Me nji ke bo abé .
Si é ne fôʼôsan amu mam mela, amu menyin é se nguleya jibi:
ôlo wo suʼulane jôô, akut da tuʼu bidi
nlulube minga wo ke aluk, a mbo ésaé minga a tyendé minga a nga bili nye.
Betit ba dañe tyôtyoé si nyô be ne benyin ve da mbe ba dañe fek:
bilôñelôñelan, nsamba ô ne ngule momo, ve wo kômesane bidi bié a ésep;
bengôm, nsamba betit ô ne fe ngule momo, ve ba bo bitabaʼa biap e mekoʼo été;
bitandak bi nji bi njôô, ve bise bia kui atan nsamba wua;
afaé nde ô ne nguleya bi a mo, ve e too e menda bejô bôt.
Biôm bilaa bi nʼéjijin, bi ne binyin bi bili mbamba dulu:
ngbwengbwem, mbene ya betite bese, nje é se nguleya mate jôm éziñ,
tite mewosan nje é bili angeteñ e ne ngu, nge nnôm ékela, a njô bôt ba nkane bezimbi wé be ne nsamba.
Nge mebun me veñesaneya wo akut a nge ô bili mbia bʼasimesan, butiʼi wo wôé anyu;
amu mfuʼane menyañ wo ve boto, mmiatane jôé wo kuli metyi, a nsoñan ayaa wo té mintañete.
Melep me Lemuél njô bôte ya Masa a nga nyoñe be nyia wé.
Ma ye jô wo aya a mone wom? Ma ye jô wo aya a mone yʼabume dam? Ma ye jô wo aya a mone ya mintiñetane miam?
Te kuane ngule jôé e be binga, a mezene môé e be ba ba jañele bejô bôt.
Jame te e nji bo di bejôô, a Lemuél, e nji bo di bejôô bôte na be nyu woon nge di bone bejô bôte na be jeñe binyunyui bi ne ngu.
Be za vuane metiñ nge be mane nyu, a bo te tyiʼi ajô bingôngole bi bôt zôsôô .
Vaʼane nyô a ntoo bebé ya wu binyunyui bi ne ngu, a woon e be nyô a bili ôlune nlem .
A nyaʼak a vuan azoé dé, éyoñe te a ye bo te beta simesane njuʼu wé.
Kuʼi anyu dôé asu mvumvuk, asu ajô ya ba bese be liʼiya éto éngôngo.
Kuʼi anyu dôé, tyiʼi mejô zôsôô , kamaʼan ajô éngôngole môt a ajô nzôzoé .
Za a ne yene minga a yian? Tañe jé ja dañe nyô mekoʼo me nʼédima beta ndañan:
nleme nnôm ô too nye ndi, a nseñge wo ye bo te jemban,
e melu mese yʼényiñe jé. A bo nnôme mvaé sa abé .
A jeñe mimvote betit a sut a tiñe biyé a mevak.
A funane sitima a litan akum a soo bidi ôyap,
a kôlô si dibi e ngenan, a ve bôte ya nda jé bidi, a kabe bebo bisaé be binga bé bisaé,
a fas ajô ya afub éziñ a kuse de; a bé afube mindik a maʼane yʼésaé jé.
A tiñeti ngu angeteñ dé ane kandé, a a ve mo mé ngu.
A wôʼôtane na maʼane mé me ne mvaé; lambe wé a ne te dim a alu.
A nyoñ ôlé ba diñe minsiñga ya tiñe biôm a anyu dé da bi mbôbé minsinga.
A kui mo mé asu éngôngole môt, a ve nzôzoé biôm.
A nji ko avebe woñ asu nda jé, amu bôte ya nda jé ése be beʼe ngômesan é nʼayôñ.
A tiñ mimfinga, a bili mengômesan me nʼéfumulu abui a évele.
Nnôm a bili ésemé e mimbé yʼakak éyoñe ba bemvendé ya nlam be too vôm ba kobô mejô.
A loé be mengômesan a kuane me, a kôme bekandé a ve bekuan abom ba bo makit;
ngu a éjijin bi ne nye ngômesan; a simesane mam yʼakiti a vioé ôse anyu.
A kui anyu a fek, ôyeme wé wo yeʼele a évôvoé ése.
A tuʼa fombô ane mame ya nda jé ma wulu, a ne te di bidi bi éles.
Bone bé ba kôlô si a jô nye na a nʼébotan; nnôme wé fe a kôlô si a seʼe nye na:
abui bengon be binga e too mbamba ntaban, ve wo wo dañe bese.
Ejijin ja duk , abeñ ki momo jôm; ve minga a ko Zambe woñ nye ba ye sek.
Vaʼane nye maʼane ya ésaé jé, a e mimbé akak, mimboone mié mia yiane ve nye duma.
Mejô me Nkatefoé, e mone David a njô bôte ya Yérusalém.
Momo ya bemomo, nalé Nkatefoé a jô, momo ya bemomo, mam mese me ne momo.
Mfi môt a bili mfaʼa yʼésaé ése a juʼu je e jôbe si va ô ne jé? 
Miaé bôte wua wo ke, wu ôvok wo so, ve si jʼétoo avale da éyoñ ése. 
Jôp da tôô, da dim, ve beta jiʼa bulane vôm e nga tôô. 
Evuñulu ja ke mfaʼa ya nké a vuñ mfaʼa yʼakôé. Ja vuñ, ja tyiñelan a ke, a ja beta taté ntyiñelane wé. 
Asôé ese da suane mañ ve mañ teke jaé; da suane vôme wua éyoñ ése. 
Ajô bivôle nde dina na: Dis te kate ñyenan, alo ki te kate ñwôʼan. 
Jam e mbe, nde fe da ye bo; jam e nga boban nde fe da ye beta boban: teke mfefé jam e jôbe si! 
Nge e ne jôban e be jam éziñe na: Dina e ne mfefé! Ve da e ne aso ayap, e biyoñe melu ya kôa. 
Ôsimesane ya minnôm mi mam wo jañ; miaé mi bôte mia zu fe mia ye vuane mam ma ye boban.
Ma Nkatefoé, me nga too njô bôte yʼIsraél e Yérusalém. 
Me nga ve nlem a fek asu ya jeñ a fase mam mese ma boban e yôbe si: dili e ne njuʼu ésaé Zambe a ve bone be bôt. 
Me maneya yene bisaé bise bia boban e jôbe si, a kooé na bise bi ne momo jam a ntôñan évuñulu. 
Jôm é nʼékotekot é se nguleya nyooban. Jôm é ne momo é se nguleya lañeban. 
Me nga jô nleme wome na: Me maneya nene a tôkane fek a dañe bôte bese be nga too mʼôsu Yérusalém, me yeneya fʼabui mame ya fek a ñyemane mam. 
Me nga ve mamien asu ya kandé e zañe benyaa a zesé mam; Me nga suʼulane yene na dili fe e ne ntôñan évuñulu. 
Amu abui ñyemane mam da soo abui ôlun, nyô a bili ñyemane mam a kôʼôlane fe abui éndeñelaʼa.
Me nga jô nleme wome na: Ma zu veʼele wo a mevak, ô tame tyeʼe mvaé! Dili fe e ne momo jam. 
Me nga jô vioé na: Akute jame le! Mevaʼa ke na: Ma volô jé? 
Me nga tyiʼi nlem été na: Ma tame zu ve minsône miam nyuane woon a kabetane jam ese e ne te fek, ve me wuluʼu fe nleme wom atyeñ, me yangeʼe yene jam e ne bone be bôte mvaé na be bo e jôbe si va nté be vee. 
Me nga bo beta be mam: me nga lôñe mamiene menda, bé mefube mindiʼi mi woon; 
me nga bo mamien minseñ a mefube bilé; me mane bé mevale bilé mese ma wume bibuma été; 
me nga faʼa mamiene menjeñe mendim asu ya sôé afane bone bilé mendime 
Me nga kus alo befam a binga, me bi fe bone bap be nga bialé e nda jam été. Me nga bi fe abui mimbame biyem: benyak a bekabat a dañe bôte bese be nga too mʼôsu Yérusalém. 
Me nga kôane fe argent a or, akume bejô bôt a bijôé; me nga bili beyia bia: befam a binga, nalé fe abui binga, avaʼa ya bone be bôt. 
Me nga bo éwôlô môt, me nga bik a dañe bôte bese be mbe mʼôsu Yérusalém, nalé fe na feʼe jam é nga too be ma. 
Jôm ése mise mam me nga kômbô, me nji kamane me je; me nji kamane nleme wom avaʼéziñ, amu nleme wom ô nga yene mvaé yʼésaé jam ése: ngab é mbe énjam ésaé te nje le.
Me nga fombô bisaé ya mo mam me nga bo a abime njuʼu me nga nyoñe na ma bo bie, a zu kooé na bise bi mbe momo jam a ntôñan évuñulu: môt a bi bi mfi e jôbe si va. 
Nde me nga tame fombô ñyemane mam, akut a nsoʼon étyi. E ne foʼo na e môt a nyoñ éto njô bôt a be a bili a voʼo bo jam afe, ve di bôte befe be tameya bo. 
Me nga yene fe na fek é bili mfi a dañ akute mboon avale fe éfufup é bili mfi a dañe dibi. 
Mfefek wo kee mise mé e vôm a yian, vʼakute môt da wulu e dibi été. Daa me ma yeme na bebaane be bili avalʼasuʼulane da. 
Ajô te nde me jôya e nleme wom été na: Jame da kui e bʼakute môt nde fe da ye kui be ma: jé ñhe me mbe abime feʼe di? Ma jô mamiene na: Dili fe e ne momo jam. 
Nsimesan ba simesane mfefek avale fʼane wu ba simesan akute môt mi ne te tabe nnôm éto: ane melu ma lôt nne fʼôvuane ya mam wo kui nalé. Etua jame na: Mfefeʼe môt wo wu fe vʼane akute môt. 
Ajô te ñhe me nga vini ényiñ amu na, mfaʼa wom ésaé ése ja boban e jôbe si va é nʼabé amu mam mese me ne ve momo a ntôñan évuñulu. 
Me nga vini njuʼu ôse me maneya wu e jôbe si amu ma yiane liʼi avaʼa ese yʼété e be nyô a ye tyendé ma. 
Ve za a yem nge a ye bo mfefek ngʼakute môt? Akôsa bo nalé nye foʼo a ye bo njôô ya njuʼu ôse me wuya e jôbe si va a feʼe ése: momo jame fe le. 
Nlem ô nga suʼulane bili mʼatek amu njuʼu ôse me wuya e jôbe si. 
Tame yene môt a boya ésaé jé a atyeñ fek a nyeman, ve ngabe jé ja ye veban e be môt a nji wu njuʼu éziñ: dili fe e ne momo a beta mbia jam. 
Za jômô môt a bili mfaʼa ya njuʼu ôse a nga wu a ésaé a nga bo e jôbe si? 
Melu mé mese me ne foʼo ve mintaé, ésaé jé ki vʼôlun. Jaʼane alu, nleme wé ô nji woʼon: dibi fe e ne momo jam.
Jam e ne môte mvaé e ne ve na a di a nyu a yen, asu dé émien, ngabe ya njuʼu wé é ne mvaé. Me nga yene na dili e ne ve mveane Zambe. 
Za mfe a ne di a buʼuban ye sa ma? 
Amu Zambe a ve môt a yene mvaé fek, nyeman a mevak. Ve mbo abé a ve nyʼévevé ya kôan a naane biôm asu ya ve nyô Zambe a yene mvaé: momo jame fe le a ntôñan évuñulu.
Jam ese é bili éyoñ, éyoñ asu jam ese e jôbe si: 
éyoñe ya bialé a éyoñe ya wu; éyoñe ya bé a éyoñe ya té jôm é ne mbéan; 
éyoñe ya wôé a éyoñe ya nyii; éyoñe ya tyam a éyoñe ya lôñ.
Eyoñe ya yi a éyoñe ya woé, éyoñe ya yôn a éyoñe ya jem, 
éyoñe ya wua mekoʼo fé a éyoñe ya kôane mekok , éyoñe ya wuban a éyoñe ya bo te wuban, 
éyoñe ya jeñ a éyoñe ya dimili, éyoñe ya baʼale a éyoñe ya wua fé, 
éyoñe ya nyap a éyoñe ya loé, éyoñe ya tabʼévô a éyoñe ya kobô, 
éyoñe ya nyeʼe a éyoñe ya vini, éyoñe bita a éyoñe mvoʼé , 
za mfii môt a saé a nyoñ e njuʼu wé été? 
Me yeneya njuʼésaé Zambe a veya bone be bôte na be bo. 
Zambe a nga telé jam ese da boban éyoñ ja yian. A nga ve fe bia nkômbane ya yeme mam yʼangôʼé a ma yʼakiti. Ve bia kate kui na bi yeme mboone Zambe ôse. 
Nde me nga suʼulane yene na: Jam afe e nji bo môta biname mvaé ve na a vak a bo mvaé nté a vee. 
A na e môt ase a di a nyu nge tyeʼe mvaé yʼésaé jé: dili te e ne mveane Zambe. 
Ma yeme na jam ese Zambe a bo da ye tabe nnôm éto: teke jôme ya kôʼôlan nge vaa été, a Zambe a bo na bôt be ko nye woñ. 
Jam da boban éyoñe ji avale fʼane di da ye boban melu ôsu bi tameya bobane melu mvus: Zambe a bo mam mimbaʼalan.
Jam afe me nga yene jôbe si nde di: abé da jôô e vôme zôsôô a ntyiʼane mejô bia yiane boban. 
Nde me nga jô e nleme wom été na: Zambe a ye tyiʼi zôsôô a mbo abé mejô, amu jam ese é bili éyoñ a mboon ôse ki ntyiʼane mejô wé.
Me nga jô e nleme wom été ajô bôte na: Zambe a ye veʼele be, éyoñe te bebien ba ye yene na: Be ne ve betit. 
Amu asuʼulane ya bôt a di betit be nji selan: wua a wu ane nyô mbok, be bili nsisim ényiñe wua: ndañane môt a dañe tit ô ne momo, amu mam mese me ne momo. 
Bese ba ke vôme wua; bese ba so mbuluk, bese ba bulane fe e mbuluk. 
Môt éziñ a se nguleya jô na nsisim ényiñe bôt wo bete yôp, nge na wu betit wo sise si. 
A me nga yene na jam e ne mvaé be môt e ne ve na a yene mvaé ya mimboone mié, amu ngabe jé nje le. Amu na za a ye beta soo nye asu ya yene mam ma ye boban e mvuse jé?
Me nga yene fe bitibelaʼa bise bia boban e jôbe si: miliʼi ya bôt ba wu ékpweʼele mme ma: ve teke môt a volô be nlem ! Bôt ba tibili be mbe be bili ngu, ve teke môt a volô be nlem ! 
Me lôô na bôt be wuya be nʼébotan a dañe ba be ngenan be vee, 
ve nyô a nji tame bialé nye a dañ ébotan a bese amu a ye bo te yeme bikotekote bi mam bia boban e si nyô.
Me nga yene na ésaé ése a nkaban ôse ésaé éziñ ja kabe bi ne ve éviele bana ba bo ba bevok: dina fe e ne momo jam a ntôñan évuñulu. 
Akute môt da baʼa mo a di minsône mié mibien: 
e ne mvaé ya ve womien ôbe awoʼon a lôte na ô tuʼi nyôle jôé a mboon ésaé é ne teke yeme mfi yʼété.
Me nga yene fe momo jam e jôbe si: 
môt a too étam, teke môte mfe, teke mon nge monyañ, ve a saé te kʼawoʼon; jaʼane mise mé fe teke jaé a akum. Nde ñhe ma saé a nyume mamiene mvaé asu za? Jame te fe e ne momo a mbômban évevé ô ne mvin. 
Bôte bebaé ba dañe wua amu be bili mbamba maʼane ya ésaé jap. 
Amu na nge ba ku, wua a ye bete nyô mbok. Ve ngoʼé môt a nʼétam! Nge a ku a nji bi môta baa asu ya bete nye. 
Nalé fe na nge ba bômbô si bebaé ba ye wôʼan ayôñ, ve môt a nʼétam a ye wôʼô ayôñ aya? 
A nge môt éziñ a dañe nyô a nʼétame ngu, bebaé ba ye dañe nye; nkol ô ne mimbaʼa mila ô ne te jiʼa téé.
Mongô a nʼazoé vʼa too fek a ne mvaé a dañe njô bôt a ntoo nnôm vʼa too akut, te fe beta kañese na be ve nye melep . 
Jaʼane mongô ate a nga so mimbôk asu ya jôô nge na a nga taté boʼo a jakéʼé bôt biôm e vôm a zu bo njô bôt. 
Avale jame te éyoñ e nga boban, me nga yen ane bôte bese ba ke mimbi a bômane mongô a nga tyendé njô bôt ya mvus éto jé. 
A mbe nlô ya nsamba bôt ô ne tekʼalañé. Ve da miaé mi bôt mia zu mia ye bo te beta bi mevaʼa nalé asu dé. Amu dili fe é ne momo jam a ntôñan évuñulu.
Anyu dôé e boʼo te bo ôjejaʼa, nalé fe nleme wôé ô boʼo te bo avôle ya kobô asu Zambe. Amu Zambe a ne e yôb été, womiene ke e si nyô: ajô te nkobô wôé ô boʼo tyôtyoé. 
Abui mam da tyelé môte nleme yôp nde da soo nye abui mbia biyeyem a bifuuk mejô bia so abui nkobô.
Eyoñ ô nga tiñeti Zambe jam, te beta yange ayabe ya bo de amu Zambe a nji liti mvam e be mekute me bôt: boʼok e jam ô nga tiñeti. 
E ne wo mvaé na ô bo te tiñeti Zambe jam, sa na ô tiñeti ve teke bo. 
Te kañese na anyu dôé e bo na ngume nyôle wôé ô bo abé , a te yange jô ntuni na me nga kop. Amu jé Zambe a yiane wôʼôlun amu nkobô wôé a ndaman ésaé ya mo môé. 
Bemomo be mam ba yené abui biyeyem été avale fe bemomo be mam ba yené abui nkobô été: ajô te wo yiane ko Zambe woñ.
Nge wo yene be kpweʼeleʼe minzôzoé a tibi zôsôô a nya ntyiʼane mejôô e si éziñ, te kame jame te; amu beta môt a kaman e beta môte mbok, ve ba ba dañe be e beta be bôt be ne fe. 
Si ja volô bôte bese; jaʼane ényiñe njô bôte fe é tii ésaé mefup.
Nyeʼe moné a ne te kate nye, a nyeʼe akum te yene mfi yʼété: momo jame fe le. 
Eyoñ akum da bo abui, ba ba diane de fe ba bo abui. Za mfi ôfe mbi abui akum a bili ye sa ve na a nyeʼe a lôô akume dé? 
Oyo môt a saé ô ne mvaé toʼo a di tyôtyoé ngʼabui; ve njaane bidi nkukum ô nji jôʼé nye na a kʼôyo. 
Mbia ôlune jam me nga yene jôbe si: akume mbi akum a baʼale asu bidime bié. 
Akume te da mane jañ e mbia jam éziñ été; nge a nga biaé mon, mon ate a liʼi teke jôme mo. 
E soé a nga so je abume nyia, a ye fe bulan aval a nga so: a nji nyoñe jôme ya kee je mfaʼa yʼésaé a nga saé. 
Jame te fe e nʼôlune na a ke aval a nga so: mfi wé ô ne jé na a nga saé asu évuñulu? 
Jam afe na a nga jañele melu mé e dibi été njalan a ôlun, nkôt a éyôé. 
Jame ma me yeneya mvaé e ne na: Môt a di a nyu, a buʼubane mvaé yʼésaé jé ése a nga bo e jôbe si melu mese yʼényiñe jé Zambe a nga ve nye: amu ngabe jé nje le. 
E ne fe ne maʼa Zambe a ve na: Môt a bi akum a abui biôm, a bi nguleya diane biôme bite a nyoñe ngabe jé a vaʼa fe a ésaé jé. 
Eyoñ a ye bo teke mfañe biôm, a ye simesane melu yʼényiñe jé, éyoñe Zambe a mbe a yalaʼane nye a mevaʼa ya nleme wé.
Bidima jam me nga yene jôbe si a telé môta binam mbia été: 
mveane Zambe a ve môt éziñ akum, biôm abui a duma a kui na nleme wé te fe jeñe jôme ya mam mese a kômbô, ve da Zambe a nji ve nye nguleya diane biôme bite a mone bikuu nye a viane zu diane bie. Momo a bidima jam nye le. 
Nge môt a biaé ntete bon , a tabe mimbu abui, melu yʼényiñe jé me kôsa bo abui, nge nsisime wé ô nji jaé a mvaé a nge a bo te jame soñ, ma jô na mon a bialé nsolekan a ne mevak a dañe nye. 
Amu mon ate a nga zu momo nzuan, a bulan e dibi été a jôé dé da liʼi e dibi été; 
a nji yen nge yeme jôp: a bili abui awoʼon a dañe môte ya ntete bon . 
Nyiñane toyini mimbu ébaé ô ne jé nge mvaé é nji bo? Ye mam mese me nji ke vôme wua?
Njuʼu ôse môta binam a wu ô ne asu anyu dé, vʼéngoñe jé teke jaé. 
Ye mfefek wo liʼi ô bili jôm éziñ a dañ akute môt a mfi ôvé évôvoé môt ja yeme nyiñ a bevevee be bôte bevok é bili? 
A ne mvaé ya vak a jôm ô bili a lôte na minkômbane ya nlem mi jôô wo. Amu nalé fe a ne zesé jam a ntôñan évuñulu.
Jôm ése é né é mbili jôé aso ayap a bia tuʼa yem e jôme môt a né: a se nguleya doan a môt a dañe nye ngu. 
Nté ôse bia doane bifia, nté ôte fe bifuuk mejô bia bo abui: mfi jé bia nyoñ été? 
Za a yeme jam e ne môte mvaé nté a vee, nté abui melu ya zesé ényiñe jé? Jaʼane a lôt ane nsisiñ? Za ñhe a ye kate môt jam da ye bobane jôbe si mvuse jé?
Mbamba jôé a ne mvaé a dañe mbon ô ne mbamba menyum A môse yʼawu mvaé a dañe wu yʼabialé.
A ne mvaé ya ke nda awu a dañe nkeane ya nda ndian. Amu asuʼulane ya môt ase e ne ndʼawu a vevea môt a ke nyoñe nyeʼelane valé.
Olun ô ne mvaé a dañe vioé amu na éyôé é kusa bo asu ve nlem ô ne bo mevak
nleme mimfefek ô ne e ndʼawu, ve wu mekute me bôt e nda mevak
a ne mvaé ya wôʼô bijô bi mfefek a dañe na ô bo môt a wôʼô jia mekute me bôt.
Vioé mekute me bôt ô ne ane biyo bia tôtan e mvé si: dili fe e ne momo jam.
Etibelaʼa é ne bo mfefeʼe na ô veñesan akut, ve memvaka ma bo na môt a dimili fek.
Asuʼulane jam e ne mvaé a dañ atataʼa yʼété ôjibi ô ne mvaé a dañe mebun.
A nji bo mvaé ya jiʼa wôʼôlun amu mekute me bôt mme ma jiʼa wôʼôlun.
Te sili na: Melu ya mvus me mbe abeñ aya a dañe melu ya den? Amu nsili wôé wo liti na fek é ne wo momo.
Fek é ne mvaé anʼélik; ja volô bôt be bili je.
Ja kamane môt avale fʼane moné; môt a bili je a nyiñ ayap: ajô te e ne mvaé ya yeme je.
Tame fombô mboone Zambe: Zʼa ne sôane zôsôô jôm a boya ékotekot?
E môse mam mese ma ke mvoʼé , vaʼak, e môse ma ke abé : tebeʼe élé atyeñe si: Zambe a lôme mvaé ba abé avale da, nalé ate môta binam a ye bo te yeme jam da ye kui nye akiti.
Me nga yene mam mete mese éyoñe bemomo melu yʼényiñe jam. Zôsôa môt éziñ a jañ e zôsôô wé été a mbia môt a nyiñ ayap mbia mboone wé été. 
Te bo zôsôô a dañe nné, a te dañe bo fek; amu jé wo ye jiane womien? 
Te dañe bo abé a te veñesan akut; amu jé wo yiane wu te na éyoñe jôé é kui? 
A ne mvaé ya bi jame dina, ve wo wôé teke jôʼé dili: amu nko Zambe woñ a nji yiane fubane bibé. 
Fek ja bo mfefeʼe na ô dañe bo ngu a dañe bengovina awôm be too e tison. 
Yaa! Zôsôa môt a bo mvaé teke bo abé a nji bo si nyô. 
Ajô te ñhe te ve nlem mfaʼa ya mejô mese bôt ba kobô, ô za wôk ane mbo ésaé wôé a kobô wo abé . 
Amu abui biyoñ, wo yeme na, wo fe ô nga kobô bôte bevoʼo abé .
Me nga mane fase mam mete mese a fek. Me nga jô na: Ma ye bi fek. Ve é ne mʼôyap. 
Bebela a ne ndam a édoʼo abui. Zʼa ne wôʼô nyʼase? 
Ma ma ye ve ngu a nleme wom ôse ya yem, ya fak a jeñe fek a mbamba ntaʼane bifia, ya yeme fe na abé e nʼakute jam, akute jam da bo môte na a sok. 
Ve me nga yene na e minga a nʼôlam, nyô nleme wé ô nʼavot a mo mé mengataʼa, a nʼayô a dañ awu; môte Zambe a yene mvaé a tube nye, ve mbo abé a ye bo jôm a bi. 
Jam me nga yene le, nalé nkatefoé a jô, éyoñ me maneya fase biôm jijia asu ya bi jame ya jô. 
Me ngenane ma jeñ, ve me ngenane te yen: me yeneya fame jia e toyini befam été, ve me ngenane te yene minga wua e binga bese été. 
Za a funane mfefeʼe môt a za a yem atinane ya mam? Fek môt a bili ja bo asu dé na e faé a tyendé fe mimbote yʼasu dé.
A ne mvaé ya ve njô bôte mewôk éyoñ a kobô amu bi nga kane nye ngana asu Zambe, 
ajô te te bo avôle ya ke nyʼôyap a te wo yemele e mbia jam été amu a ye bo jam ese a ye yene mvaé. 
Amu nkobô njô bôt ô bili ngu; za a ye jô nye na: Wo bo jé?
Nyô a baʼale abendé a ye bo te yeme jam éziñ e nʼabé. Nleme mfefek wo yem éyoñ a ntyiʼane mejô. 
Yaa, jam ese é bili éyoñ a ntyiʼane yʼété, ve mbia jam a ne asu môt: 
a ne te yeme jam da ye boban, za a ye liti nye éyoñe jame te da ye kui? 
Môt éziñ a se nguleya jôô mvebʼényiñ a bi wô na ô bo te kôlô; nalé fe na môt éziñ a se nguleya jôô môse yʼawu: njaman ô nji bo e mewosane mete, nalé fe na nkpwala ô nji ve ba ba bo wô zene ya tup. 
Mam mete mese me nga yene me éyoñe me nga wua mise mam mfaʼa mam mese ma boban e jôbe si, éyoñe môt a bili ngule ya bo môte mboʼo abé .
Ke me nga yen mbia be bôt be jambeʼe soñ a ke. Bôt be mbe be soʼo vôm a nʼétyi a vuane mboone wop e tison été: momo jam fe le. 
Nleme ya bôt ô ne njalane ya bo abé amu melebe ya mbia mboon me ne te jiʼa veban. 
Ve da akôsa bo na mbo abé a ne bo abé biyoñe ntet a beta fe nyiñ abe melu, me ma yeme na mvaé é ne asu ba ba ko Zambe woñ amu be bili woñ asu dé. 
Ve mvaé é nji bo asu mbo abé , vʼa ye ke limiti melu mé a dañe nsisiñ, amu a nji bi woñ asu Zambe.
Momo jame mfe a bobane si nyô a too na: Asuʼulane ya bezôsôô be bôte bʼéziñ da viane luʼan a mboone bebo abé , a di bebo abé bʼéziñ é lukaʼan a mboone bezôsôô be bôt: ma jô na momo jame fe le. 
Ajô te me nga seʼe mevak, amu jam afe, e jôbe si, e nji bo mvaé asu môt ve na a di, a nyu a wôʼavak; jam da yiane tôñe nye ésaé jé été nté melu yʼényiñe Zambe a ve nye jôbe si nde le. 
Eyoñe me nga ve nlem asu ya yeme fek a yene fʼévevé bôt be bôô je si nyô, amu mise me môt me nji kʼôyo toʼo amôs toʼo alu, 
éyoñe te nje me nga yen ésaé ése Zambe a nga bo; môt a se nguleya yemelan ésaé ja bobane jôbe si va, akôsa bo na a saé na a jeñe je, ve teke yene je; jaʼane mfefek wo yemete na wo yem, ve teke nguleya yene je.
Mam mese me nga yen, me nga baʼale me. Jam me nga suʼulane yen e ne na: Zambe étam nye a jôô ényiñe bezôsôô be bôt a mimfefek avale fe a jôô mimboone miap. Môt a nji yem jaʼane nyeʼan, jaʼane ziñ, mam mete mese me ne nye ndim ôsu. 
Mam mese ma kui be bôte bese avale da: asuʼulane da da kui e be zôsôa môt a be mbo abé , e be mbamba môt a mbia môt, e be môt a ne mfuban a nyô a ne mvin, e be nyô a ve metunaʼa a nyô a nji ve metunaʼa; e be mbamba môt a mbo abé , e be nyô a kane ngana avalʼane be nyô a ko woñe ya kane je. 
E ne mbia jam mfaʼa ya mam mese ma bobane jôbe si va na: Jame da da kui e be bôte bese. Mam ma tôñe valé me ne na: Minlem mi bôt mia jaé ne lut a abé , nsoʼon étyi nté be vee; mvuse valé, ba ke vôme miñwuan mi né. 
Nyô a ne nlatan a bevevee bese a ne bi ndi nlem , ke vevea mvu a ne mvaé a dañe mbime ngbwengbwem. 
Bevevee ba yeme na ba ye wu; ve miñwuan mi nji yeme jôm a mfaʼa wop maʼan me nji fe bo amu be vuaneya be. 
Nyeʼane wop, ziñe jap a abane dap bi jañeya; a ba ye bo te beta bi ngap mfaʼa ya mam mese ma bobane jôbe si va.
Kelek a di bidi biôé a mevak, nyaʼa fe woone wôé a mbamba nlem : amu Zambe a kañeseya mimboone miôé. 
Mengômesane môé me boʼo éfumulu éyoñ ése, a mbon ô boʼo te jembane nlô wôé. 
Vômaʼan ényiñ a minga wo nyeʼe melu mese ya momo ntabane Zambe a nga ve wo jôbe si, nté bemomo melu môé; amu ngabe jôé yʼényiñ nje le ézezañe ya njuʼu wo wu jôbe si. 
Jam ese wo wôé wo yene mvaé ya bo a ngule jôé, boʼo de, amu étabaʼa miñwuan e vôme wo ke, ésaé, mfasan, nyeman a fek bi ne momo wôé.
Me nga yene jam afe jôbe si: mmatane mbi ô nji bo jôme bôt ba dañ ôlet, mewosan jôme ya bôte ba dañe ngu, bidi jôme ya bôte ba dañe fek, akum jôme ya bôte ba dañ atyeñ, mvam jôme ya bôte ba dañe nyeman, amu mvom a bidim bia kui e be be bese. 
Môt a nji yem awolo dé a dañe bekos ba bili avote bidim, nge dañe anon da bili melam. Avale te bidim bia kui be bone be bôt atemetem.
E jôbe si, me nga yene jam afe e nʼanen ajô fek: 
ôyôme tison ô nga too ô bili bôte tyôtyoé, nde beta njô bôt a nga zu wôsane wô a dili wô a bita. 
Nzôzoé môt ô mbe été vʼô too fek, ndʼô nga nyii tison a feʼe jé, ve môt éziñ a nji simesane nzôzoé te. 
Nde me nga jô na: Fek ja dañ éwôlô. Ve da na feʼe nzôzoé ja biaséban, a be nji vôʼôlô mejô mé. 
Mejô mimfefek ma wôʼé évôvoé été me ne mvaé a dañe ñyôtane njô bôt a yôtan e mekut été. 
Fek é ne mvaé a dañe mengale mewosan; ve mbo abé wua a jaa abui mvaé.
Mimbime minlo mia ndaman a ve ngume ndeʼe mbon ôlobinda mbia ényum. Avale te mone mboon akut a dimili fek ngule jé a duma dé.
Nleme mfefek ô ne nye mbo nnôm, ve wu akute môt ô ne nye mbo nga. 
Eyoñ akute môt da wulu e zen , fek ja jañe nye a a jô môt ase na: Akute dili! 
Nge ntebʼôsu wôé a yaa wo, te liʼi vôme wôé wo bo ésaé: amu évôvoé nlem ja bo na ô saʼale bikop. 
Ntebʼôsu a ne nguleya kop. Ajô te me nga yene bité bi ne te yian e si nyô: 
nsusuʼu môt wo nyoñ éto é nʼôyabe yôp, ve minkukum mi likiʼi mi bili bito ya si. 
Me nga yene alo e bete bikabela a biwôlô bi bôt bi wuluʼu a mebo anʼalo.
Nyô a faʼa ébé, a ye ku été, a nyô a tub abé akak nyo ja ye lôbe nye. 
Nyô a faʼa mekoʼo si a ne balé aveñ a nyô a sale bilé mbia jam a ne kui be nye.
Nge ba bo te jeb ôvôn ô ntoo atu, ngul ja sili abui asu ya bo wô ésaé. Yaa, fek é ne évôle ya ndañan. 
Da volô jé na ô séé nyo nge wo taté jôʼé na é lôbe wo?
Mejô yʼanyu mfefek me ne njalane mvam; ve biyaé biʼakute môt bia dutu awu dé. 
Atataʼa ya nkobô yʼanyu dé e nʼakut, a amané ya nkobô wé ô ne mbia nsoʼon étyi. 
Akut da kobô abui. Môt a ne te yeme jam da ye boban, a za a ye kate nye jam da ye bobane mvuse jé? 
Esaé akute môt ja teʼe nye amu a ne te yeme ke tison.
Ngoʼo wo si é bili njô bôt a too mongô a bivet bia di ataté mametyé! 
Ebotan a wo, si njô bôte wé a ne mone ya nda bôte mintômba, a bivete bié bia di éyoñe ja yian, asu ya nyoñe ngu a teke bisulane menyu! 
Andile nda da ku nyô a dañ élese ya kôme de yôp, a nda ntelé môt ja toé. 
Beta be bôt ba kômesane ndian asu mam mevale mevale yʼényiñe jap, woon a ve be mevak a moné a ve be nguleya bi jôm ése.
Te kobô njô bôt abé , jaʼan ôsimesane wôé été a, étune nda wo bômbô été, te kobô nkukum abé : amu ônone ya yôp wo ye kee foé, biôm bise bi bili mefap bia ye kañete jam ô nga jô.
Wuʼa bidi biôé e mendime yôp, amu éyoñ éyoñ é lôteya, wo ye beta yene bie; 
vaʼa bôte zamgbwa nge muam ngabe jia, amu ô ne te yem mbia jam a ne kui e si nyô. 
Eyoñe minkut mi nto njalan a mveñ, mia sôôé je si; a ngʼélé ja ku si, mfaʼa ya nké ngʼakôé, ja ye bômbô e vôme ja ye ku. 
Nyô a fombô évuñulu a ye bo te bé bidi nyô a toé mise mé e minkut, a ye bo te kôane bidi. 
Aval ô ne te yem ane évuñulu ja vuñ nge ane atyi mon da yaé abume minga a nʼabum, nalé ate ô ne te yem ésaé Zambe nyô a bo mam mese.
Miase mvoñe jôé mametyé a te ve wo wôé awoʼon mamengôʼé; amu ô nji yeme jôm ja ye bo nya jômô, nge jina nge jili, nge na bibaane bi ne bo mvoʼé .
Efufup é ne mvoʼé a e ne mvaé na mis me yene jôp. 
Nge môt a nyiñ abui mimbu a vaʼak a mimbu mite mise, ve a simesane na melu ya dibi ma ye bo abui: jam ese da kui e ne momo.
A ndômane môt, vaʼak éyoñ ô ngenane ndôman, nleme wôé ô boʼo wo na ô vak nté melu ô ngenan ésoé, wuluʼu mezene nleme wôé wo liti wo a avale mise môé me lôô; ve yeme na mfaʼa ya mam mete mese, Zambe a ye zuu wo ntyiʼane mejô. 
Ajô te vaʼa éndeñelaʼa e nleme wôé, a titan abé é ke nyôle jôé ôyap; amu éto ésoé a ngu bia lôt avô.
Ô simesaʼane Nyô a nga té wo melu ô ngenane ndôman, nté mbia melu me ngenane te so, a nté mimbu wo ye jô na: Me nji yene mvaé été mi ngenane te so. 
Nté jôp, éfufup, ngon a ateté bi ngenane te bo ékukut, a nté minkut mi ngenane te beta zu, nalé fe mveñ, 
e môse bebaʼale nda ba ye fôʼôban a mingungule mi bôt mia ye vitibi, e môse binga ba koʼo bidi ba ye telé ésaé jap, be too te kʼabui, e môse binga ba fombô vundu ba ye dimili mfaane wop, 
éyoñe bivine mimbé bia diban e njoñ a tyiñe minsini a koʼo bidi ja tabʼ évô, éyoñe bôte ba kôlô si a nkobô ônon a binga ba yia bia ba ye tabe bivô; 
éyoñe te ñhe mone nkôl a sise wo, a woñ wo bi wo zen , éyoñ élé amañdié ja sam a étandak ja bo adit a ébuma kaprié ja kpwañ; avale te môt ase a ke e nda jé ja suʼulan. Nté te ôse beyi du ke be lôtaʼan e njoñ; 
nté nkole argent ô ngenane te téé a élaé or é ngenane te bôlé, nté ndeʼe njeñ é ngenane te bôlé anjeñ, nge na nka wo dutu mendim ébé ô ngenane te salé. 
Nté mbuluk ô ngenane te bulane mbuluk aval ô mbe a mvebʼ ényiñ ô ngenane te bulane be Zambe a nga ve wô.
Momo ya bemomo, nalé nkatefoé a jô, mam mese me ne momo. 
Sa ve na nkatefoé a mbe mfefek, vʼa nga yeʼele fe ñyemane mam e be bôt; a nga vôʼôlô, a nga biʼili a tak abui minkana.
Nkatefoé a nga bo ésaé ya yene bifia bi ne mvaé, benya bifia, bi too ntilan avale bi né. 
Bifia beyeme mam bi ne avalʼane minsoñ bibaé; betili bekalate ki ane mesen me beme vôm éziñ. Mveane Pastô wua ñwô le. 
Nde ñhe a mone wom nyoñe ñyeʼelan été; ntilan abui bekalate wo ye ke man a abui ñyéʼan da ve nyôl atek. 
Asuʼulane ya nkobô wuna ôse e ne na: Ko Zambe woñ a baʼale mebendé mé. Amu ngume jam môt a yiane bo ñwô le. 
Amu Zambe a ye kee mboon ôse ntyiʼane mejô, mam mese me ne nsolan, toʼo di e ne mvaé toʼo di e nʼabé!
E jia ja dañ abeñ, jia Solômon.
A tame wubane ma a nlatane yʼanyu dé! Amu nyeñelane wôé ô ne mvaé a dañe woon,
a dañ ényume ya mimbone mi ôlobinda miôé. Womien ô ne ôlobinda a ne mbamba nkôman. Ajô te nde bengo be binga ba nyeʼe wo.
Dutuʼu ma e mvuse jôé, e mateʼe mbil. Njô bôt a boʼo ma me nyiin étune nda jé été, bia bebaane bese bi tame muñ a vak ane mekut; Bi tame fône nyeʼane wôé wo bian a dañe woon. Bengo be binga ba nyeʼe wo ba bele!
A bengone ya Yérusalém, me nʼévindi, ve me too abeñ ane menda bindelé me ne mboon a mimvote mi nʼékukut, avale fe ane bitôtoʼo bindelé ba tyelé mimbé a bevundi.
Te fombane ma nge me nʼévindi, vian ñwô ô nga bo me nalé. Bone be nane be nga yaa ma; ane be nga telé ma mbaʼale mefube mindik. Vʼafube mindiʼi dame mamien nde me nji baʼale.
Kate ma, a wo nleme wom wo nyeʼe, e vôme wo ve mbame wôé bidi, e vôme wo ve wô awoʼone zañe môs . Amu na amu jé ma ye yené ane nyô a ke ndeñ e fefele mimbame biyeme bemvôé bôé?
Nge ô ne te yem de, a wo wo dañe binga bese abeñ, tôñe mezene me bone mimbam, a ve bone bikela biôé bidi bebé e bibeme bebaʼale mintômba.
A édiñe mvôé jam, ma funane wo ane abeñ ékabela é tii e bevagoñ bita be Faraoñ.
Bimvônga bia ndeñe wo melo bia ve memañe môé abeñ Metabé ma ve fe tyiñe jôé abeñ.
Bia ye bo wo mintoʼo mi or, bijañ yʼété bi too nkpwelan a meton me argent.
Nté njô bôte wom a too tawôlô ndian, ôlobinda wom nye ke a mialane mbamba ényume wé.
Ediñe jam é ne mfaʼa wom ane mbon mir ô ne mbamba menyum, ñwô ô bô ézezañe mebé me tôé mam.
Ediñe jam é ne mfaʼa wom ane abui sam e mefube mindiʼi ya En-Gédi.
O nʼétua abeñ, a édiñe jam, o nʼétua abeñ! Mise môé me ne ane bezum.
Wo fe, a nyeʼane wom, o nʼabeñe dañe! Enoñe jangan é ne fʼébubut aval ane ôbut. anʼ ôbut.
Mintyaé mi sédre e mie mi ne mimbôñe ya nda jangan, mintuʼa yʼété ki sipré.
Ma me ne same ya njeʼese Saroñ, sam ayañ ya mimbiʼili.
Ediñe jam e bengo be binga été é ne ane Sam ayañ e minsiniʼi été.
Avale élé pômié é né ézezañe bilé yʼafan été, nalé édiñe jam é né e bobefam été. Ma tabe éjijine jé si avale ma kômbô; a ébuma jé é nʼavoé anyu dam été.
A keya ma e nda menyu, ve nyungu a kebelane ma yôp a ne nyeʼane wé.
Voñôlaʼane ma a biwôlé ya bibuma bi ndik; suʼane ma a bibuma bepôme; amu ma kone nyeʼan.
Mbo ngale wé ô ne e nlô wome si, a mbo nnôme wé wo wubane ma.
A bengone ya Yérusalém, ma vu minkok a bimvule yʼafane soñe na: te fôʼan nge velʼédiñe jam, te na ébien é kômbô nalé.
Tyiñ édiñe jame le! Nye le a zu, a ke a yôô e beta minkô, a ke a tyele e bone minkô.
Ediñe jam ja funane nkok ngʼétoñ émvu. Nye le a tele mvuse mfine wongan, a fombô e vundu. Mise mé ma faé e mebé mʼavote ya vundu yat.
Ediñe jam ja yia jia é jôʼô me na: kôlôʼô si, a wo, nyô ma nyeʼe, nyô a nʼabeñ, ô zu bi ke.
Amu ô lôô ôyôn ô lôteya, mveñe fe é tebeya.
Mesam ma yené vôm ase, éyoñe ya yia jia é soya, ba wôʼô tyiñe zum e si jangan.
Bityese bibuma bi figié bi nga vé; a mindik mi nga sam, mi kuliʼi mbamba ényume wop. Kôlôʼô si, a wo, nyô ma nyeʼe, nyô a nʼabeñ, ô zu bi ke.
A zume jam é too e mbas akoʼo été, e vôm a dañ asoé e yee été, boʼo na me yen asu dôé, a na me wôʼô tyiñe jôé; amu tyiñe nkobô jôé é ne mvaé a asu dôé e nʼabeñ.
Biane bia bemvak, bone bemvaʼa bete, mbe ba bo éndaman e mefube mindik, a too ke na afube mindiʼi dañ e nga sam.
Ediñe jam é nʼénjam, a ma me nʼénjé a yene bidi bié vôme sam ayañ é né.
Evôvoé ya mamengôʼé, éyoñe minsisiñ mia ye limetan, wo ye beta zu, a édiñe jam, avôle mebo ane nkok, nge anʼétoñ émvu, e minkôle mi ne nkandan.
Ngum alu, me bôô énoñe jam, ma jeñe nyô ma nyeʼe. Ma jeñe nye ve teke tôbane nye.
Ma yiane kôlô si, a bômane tison, me jeñe nyô ma nyeʼe, e minjoñ a minseñ. Me jeñeya nye, ve teke tôbane nye.
Ve me tôbaneya bebaʼale ba bômane tison, a sili be na: ye mi yeneya nyô ma nyeʼe?
Bia be be bi nembaneya ve mon étun, éyoñe te ma tôbane nyô ma nyeʼe. Ve bi nye a ma ye bo te suu nye te na me nyiñeli nye nda nyia wom, étune nda ya nyô a nga nyoñe mʼabum.
A bengone ya Yérusalém, ma vu minkok a bimvule yʼafane soñe na: te fôʼan nge velʼédiñe jam te na ébien é kômbô nalé.
Za ñhe a so nkôte si a too ane nsum ôtita, ôtu beôlobinda a meyemete bilé me ne mbamba menyum mevale mese ma so ôyap?
Ke jôm ba beʼe njô bôte Solômon le, mbômaʼan a biwôlô bi bôte mewôm mesaman, biwôlô bi bôte yʼIsraél.
Bise bi bili minkpwaté mekôn a nkômesan asu mewosan. Môt ase a beʼe jôme mewosane jé angeteñ, mfaʼa ya wosane mbia be mame yʼalu.
Solômon a nga kôm émien éto ba beʼe nye a bilé ya Libañ.
Mekône yʼété me too argent, ayeʼebe ki or, vôm ba tabe a too éyé é nʼétôtok. Bengone ya Yérusalém be nga tiñ mfaʼa yʼété a nyeʼan.
Kuan atan, mia bengone ya Yérusalém, mi yene njô bôte Solômon a beʼe ékate nyia a nga jalé nye môse yʼaluʼu dé, e môs a ne njalan a mevak.
O nʼétua abeñ! A édiñe jam, ô nʼétua abeñ! Mise môé me ne bezum e éndelé tan é yale wo asu yat. Esile jôé é ne ane mbame biyem wo siliki nkôle Galad.
Mesôñe môé me ne ane mbame betit be ntoo ntyeñan be soʼo vôm ba sôbe be, bese be bili mimbias, teke môt a vaa mie e be jia yʼété.
Biyaé biôé bia funan évele nkok, a anyu dôé é ne mvaé. Mefefele mʼasu môé me nʼaval anʼéfas ébuma grenad, éndelé ja solé wo asu yat.
A botyiñe dôé e nʼaval ane nda ôleme David, nje é nga lôñebane asu ya naane biôme bia so ndañane mewosan, vôm ate toyini biben a tyele, bibene mevale mese asu biwôlô bi bôt.
Mebé môé mebaé me nʼaval ane bitoñe minkoʼo bibaé, aval ane mimbiase mi ngale nkok mmie mia di e mesam mʼayañ été.
E évôvoé ya mamengôʼé, éyoñe minsisiñ mia ye limetan, ma kômbô zu e nkôle mire wôé a e nkôle ôtu wôé.
O nʼabeñ mimfaʼa mise a édiñe jam. a te kʼayeñ e ne be wo.
Bia wo nkôlôʼô Libañ, a minga wom ma luk, bia wo nkôlôʼô Libañ! Fombôʼô abôbône Amana, abôbône Sénir a abôbône Hermon, e wé a ne mebôʼa bengbwengbwem a minkôle beze.
Ô maneya me di nlem a kale jam, a minga wom ma luk, Afombô da wo fombô ma da veñesane mʼakut. minsanga miôé mia toé ma nkôm.
Nyeʼane wôé wo ve me nleme mvaé, a kale jam, a minga wom ma luk! Nyeʼane te wo soʼan a dañe woon; mbone menyume wôé wo ve mʼavak a dañe mimbone mise mia nyum.
A minga wom ma luk, biyaé biôé bia toé wôé; wôé a menyañ bi ne wo ôyeme si, a ényume ya mengômesane môé ja funane ji ya Libañ.
A kale jam, a minga ma luk, ô nʼafub e ne nkaʼalé été, abôndôñ e dii, a anjeñ e ne mfetan angôñ.
Atôñe dôé da ve afube begrenadié mendim, bibuma biab bi ne ve mvaé mvaé, vôm ate beôlobinda be héné a nar ba tôban,
beôlobinda be nar a safrañ, ba be lôrié a kanél a ba bilé bise bia nyume mvaé, a binyum bi mir a aloés, ô laté a bi mimbone mia dañe mbamba nkôman.
Afup e bili anjeñ, ôtôñe mendime ma lôt, me sembeʼe e minkôle ya Libañ.
Veʼôyo, a évuñulu yʼakôé! Zaʼak a évuñulu ya nké! Tame vuñ afube dam été, nalʼate biôme yʼété bi ne mbamba menyum bia ye mialane vôm ase! Ediñe jam ki é nyiin afube dé été, a di fiʼi bibuma yʼété.
Me suaneya afube dam a kale jam, a minga ma luk; me kôaneya mir wom a biôme biam bi ne mbamba menyum. Ma di ésia wôé jam a wôé wom. Ma nyu woone wom a menyañe mam. Jaʼan, a bemvôé bam, nyaʼan a soʼone nyeʼan.
Me mbe ôyo, ve nleme wom ô mbe ô vee. Tyiñe nyô ma dañe nyeʼe a kute mbé nje le. Zume jam, afoʼo dam! Amu nlô wom ô ntoo njalan a élok, a mebusa mʼésile mam njalan a mfô yʼalu.
Me vaaya mengômesane mam, ma ye bo teke beta jaé biôm! Me ndôme mane sôbe mebo, me nji kômbô beta ve me mvin!
Ediñe jam ja some wo abé ya mbé , jame te da kumetane me nlem .
Me kôlôya si éyoñ jijia, mfaʼa ya dii édiñe jame mbé , mo a anyu bi ne ma njalan a mbone mir, éyoñe ma bi atyi yʼangôñ.
Nde ma dii édiñe jame mbé , a koone na é keya, é nji ke fe bo valé. Eyoñe te ma kui atane na me ke ma tôñe je; me nga jeñe je, ve teke yene je. Me loone ne loone loon, te kʼéyalan.
Nde ma tôbane bebaʼale ba tyiñelane mimfine ya tison. Be ve bibi ma a balé ma meveñ, be vaa mʼalôʼô e tyele ma tyiñ .
A bengone ya Yérusalém, ma vu mia soñe na, nge mia tôbane nyô ma dañe nyeʼe, mia ye jô nye aya? Jôʼane nye na ma kone nyeʼan.
Jé nje édiñe jôé é bili a dañ édiñ éfe, a minga a dañ abeñ? Ediñe jôé é bili jʼéfe yôb a dañ édiñ éfe, ane ô ne vu bia soñ avale te?
Ediñe jam é ne te kʼadimi e zañe toyini awôm été, amu ékôbe jé ja faé é too fʼévele.
Nlô wé ô nʼaval ane or. Esile jé é bili mekoloʼo ane sam élé bedat, évindi ki ane mimvote mi kpwañ.
Mise mé me nʼane bezum mfôm ôtôñ; nyia dise wob ane nyô a bôô menyañ été, ane nyô a woʼon afoʼo été.
Memañe mé me ne anʼavise biôm bi ne mbamba menyum, ane mebôm biloʼo bia nyume mvaé: biyaé bié bia faé ane sam ayañ, e vôme mbone mir wo ngeñeban.
Mekule me mo mé me nʼane mekom me or me beʼe mekoʼo ma faé. Nkuʼu wé ane nséane mbañ safir a too ñyañan été.
Mimbiene mié mi nʼane bifumulu mekône me marbre me bete metine me or a ne mfuban . Eyekaʼa jé é nʼane Libañ, a yené ane besédre.
Anyu dé e ne étua mvaé éyoñ ma latane de, a nyôle jé ése é ne foʼo ve été minleme. A bengone ya Yérusalém, nyô ma dañe nyeʼe nye le, mvôé jam nje le.
A nyô a dañe binga bese abeñ, édiñe jôé ja te ke vé? Ediñe jôé ja te ke mfaʼa mbé , nalé bia be mia bia ye jeñe je?
Ediñe jam ja te siliki afube dé, afôla afub a nga bé bityitaʼa, mfaʼa ya ve mbame wé bidi e mefup, a mfaʼa ya kolé sam ayañ.
Me ne jôme nyô ma nyeʼe a nyô ma nyeʼe a ne jôme jam; a ve mbame wé bidi meyañ été.
O nʼabeñ ane tisone Tirsa, a édiñe jam! Abeñ ane Yérusalém, vʼangôndô ane minsamba mewosan e benyungu si.
Vaʼa me mise nyô, amu ma ndeñele ma. Esile jôé ja funane mbam bikela wo so Galad.
Mesôñe môé ki ane mbame beyale mintômba wo bet ô soʼo vôm ba woʼo wô mendim. Ngal ntômbʼase a nyô ba nye be nga bialé mimbias, teke wua a jemban éyoñ ba loone nye.
Endelé tan ja solé wo asu yat, mefefele mʼasu môé ma funan éfus ébuma grenad.
Njô bôt a ne nguleya bi binga mewôm mesaman, bibone ki mewôme muam, ba ba yange be too tekʼalañé,
mfaʼa wom, minga a ne wua émo ji ve zume jam, afoʼo dame le, étam élenane ya be nyia, a too fe mon a dañe nyeʼe. Eyoñe binga bevoʼo ba yene nye, ba seʼe nye na a nʼébotan. Binga a bibon bi njô bôt ba bo nye mesekaʼa ma:
Zʼavale minga di, nyô a yené ane melendé me tyé, abeñ ane ngon, a faé ane jôp, vʼangôndô ane minsamba mewosan e benyungu si?
Ma ke afube mimbañ, a ke yene biloʼo bia faa njeʼese, asu ya yen ngʼafube mindik e nga kui bisôsoñe mekaé, a nge begrenadié be nga sam.
Ve me nji fe wôʼô jôm; wo bo me na me dimili mame mam mese, a ngone yʼéwôlʼayoñ!
Bulaʼan, bulaʼan, a ngone ya Sulam! Bulaʼan, bulaʼan, bi tame yen a kômbô wo! Amu jé mia fombô ngone ya Sulam nje ba dutu aval ane abôʼô e bili ngam ébaé?
Mebo môé me nʼétua abeñ e besilefas été, a ngone njô bôt! Njiñelete yʼangeteñe dôé, ja bo na me simesane nsanga éyoñe wo kui e mo me mbo minsanga.
Mvumesi jôé é ne njiñeletʼélaé e vôme woon a ne mvaé a se nguleya jemban. Abume dôé e nʼavise fôn, mbômaʼane a sam ayañ.
Mebé môé mebaé ma funane bitoñe minkoʼo bibaé, ane mimbiase mi ngale nkok.
Tyiñe jôé ja funane nda ôlem é ne nlôñan a mimbañ; mise môé ma bo na me simesane menjeñe mendime ya Hesboñ, vôme ba kui beta tison ate atan. Jôé dôé ki ane nda ôleme ya Libañ, vôme bebaʼale ba tebe zoʼone a Damas.
Nlô wôé ô telʼabeñ ane nkôle Karmel. Mimfene yʼésile jôé mia yené minkôkô mia vé ne tyaññ; njô bôt a bili nkôm e bengenengene ya mfenan ésile wôé.
Akaʼabeñ a mvaé ô né a nyeʼane wom, wo ô nʼavaʼa dam!
A buʼu ke nyôle nsamane yôp, ô yeʼe jô nʼélé fôfo, mebé môé ki vʼane bibuma bi fôfo.
Nalé a bo ma me jô na: ma yiane bet élé fôfo yôp a futi mo e bibuma bié été! Mebé môé me boʼasu dam ane bisañeté bibuma bi ndik, nalé fʼôlobinda ya mfeb wo so wo anyu anʼényum ébuma pôm!
Anyu dôé e wuʼa me sulé été ane mbamba woon! Yaa! Mbamba woon a ne mbaʼalan asu édiñe jam, a nye a siliki e biyaé biangan bi too ôyo.
Me ne nyô édiñe jam a nye a kômbô ma.
Zaʼak, a édiñe jam, zaʼa bi kui, zaʼa bi ke lôt alu afan.
Ndibe tyé, bia ye ke e mefube mindik, bia ye yen nge ma kui mimfefé mekaé, nge na nge mimfefé mekaé mi maneya kulan, a nge begrenadié be kuiya sam. Wé nye ma ye ve wo nyeʼane wom.
Ngoʼé me nga kômbô na ô bo ndôme jam, nyô a nga nyañe mebé me nyia wom! Eyoñe me nga ye tôbane wo atan, me nga ye wubane wo, môt éziñ a nji ye ve ma bijô.
Me nga ye kee wo e be nyia wom, a ô nga ye yeʼele ma nyeʼan. Me nga ye bo na ô tyeʼe mbamba woone wom, a tyeʼe mendime ya grenade wom.
Mbo ngale wé ô beʼe nlô wom, mbo nnôme wé ki wo wubane ma.
A bengone ya Yérusalém, ma jô mia de ngume njôane na: te fôʼan nge velʼédiñe jam, te na émien a kômbô nalé.
Minga mbé a so nkôte si nyôlé a yeʼe édiñe jé wo? Ma vele wo élé pôme si, e vôme nyua wôé a nga nyoñe wo abum, e vôme a nga biaé wo.
Futiʼi ma e nleme wôé été ane sitam , ane sitam e wo wôé; amu nyeʼan ô ne ngu anʼawu; a aban e ne tekʼaviti ane nda nduan; minkabaʼa mi nduane mi nyeʼan mi nʼayôñ a mi ne bezoʼoyañ be Zambe émien.
Beta mendim be se nguleya dime nyeʼan, a beta bʼasôé be se nguleya yandane wô. Nge môt a fole nyeʼan a akum ese ya nda jé, teke selane na ba ye biasé nye.
Bi bili kal é ne mongô: é nji bi mebé. Bia ye bo kale jangan aya e môse ba ye kobô ajô dé?
Nge é mbe akaʼa mekok , bi nga ye lôñe jʼandile argent yôp. Nge é too ye bo mbé , bi nga ye dibe wô a bityimbi bi sédre.
Me nʼakaʼa mekok , a mebé mam ane menda ba mombô? Ajô te me ne e mise mé ane nyô a tôbane mvoʼé .
Solômon a bili afube mindik e Baal Amon. A ve bebaʼale afube mindik. Bibuma bi môt ase bia yiane ve nye toyini minsañ mi moné.
Afube mindiʼi dam e nʼéndam. A Solômon, mefube toyini me nʼémôé, ve mintete mibaé asu ba ba fombô bibuma.
Wo ô too ézezañe mefup, bemvôé bôé ba vôʼôlô tyiñe jôé; boʼo na me wôʼô tyiñe jôé:
Tubuk, a édiñe jam! Boʼéfunan ane ngale nkok, anʼétoñ émvu, e minkôle bityitaʼa yôp.
Nkulane mejô Ezayi, e mone Amôs, ñwô a nga kulu asu Yuda a Yérusalém, melu Ozias, Yôtam, Akaz a Ezékias bejô bôte ya Yuda be nga too.
Vôʼôlôʼô, a yôp! Keʼe alo, a Si! Amu Nti Nye a kobô: me maneya naa bon , a bo na be yaé, ve be beneya njôane wom.
Nnôme nyak a yeme môt a nee nye, A éjakase ki éwolo bidi ésaa wé; Isaraél, a nji ke yeme jôm E bôte bam be ne asuk.
Bidim a ayoñ da bo abé , ayoñe bôt e beʼe adite mbeʼe ya bikobe biap, Mvoñe bôt ja bo mbia be mam, Bone yʼékotekot mbe mi né! Mi liʼiya Nti. Be biaséya Nyô ya Israél a nʼétyi, Mi lumeya nye mvus.
Vôme mbé nye a beta bibi mia, mia mia yeme ngule ya bene njôan? Nlô ôse ô ne Nkôkon, A nlem ôse ô biliya atek.
Ataté abo si a kui nlô, Teke vôm a ne mvoʼé; Meveñ, beduʼi, bevevee mefô be nji ke fimi nge tiñeti bie nge sôé mbon été na ényan é voé.
Si jenan é ntoo bilik. Bitisone bienan bi ntoo ndiʼan. Bejin ba di si jenan ôsu vienan: ane jôme bejin be maneya tyam.
Ngone ya Sioñ ki é liʼiya ane ébem afube mindiʼi été, ane tison be diliya a bita.
nge Nti ya minsamba mewosan a too ye bo te liʼi bia bone mebukaʼa me bôt, bi nga ye bo ane Sodom, bi nga ye funane Gomor!
Vôʼôlaʼane nkobô Nti A mia bingoʼo ya Sodom! Keʼane melo menan e metiñ me Zambe wongan A mia bôte ya Gomor!
Ma bo ézuʼu bityiʼa jenane jé? Nalé Nti a jô. Me jaéya a bityiʼa beyôm mintômba bia diʼibane ngumba a avoñe bitoñe benyak, me nji beta kômbô metyi beyôme benyak, e ma me bone mintômba a bikela.
Eyoñ mia zu tebe asu dam, za a nga jô mia na mi tibi minseñe ya nda jam e mebo menane si?
Jôkaʼane fulu ya zuu mimvean mi ne teke mfi: ôtu ô ne ma mbia jôm. Mfaʼa meté me ngon, besabat a beta mebôk , me se nguleya kañese yene abé da dañ mbundaʼan a mebôk .
Ma vini meté me ngone menan a mebôʼô menan: bi ne beta mbeʼe mfaʼa wom me kateya jibi bie.
Eyoñ mia same mo menane yôp; ma vaa mia mise nyô. Mi kusa yeʼelane ma biyoñ biyoñ, me nji ke vôʼôlô. Mo menan me ne njalan a metyi.
Wobaʼane mendim, tunane miabebien, Vaʼane mbia mimboone mienan e mise mam, Jôkaʼane mboon abé .
Yékaʼane mboone mvaé, jeñane nya ntyiʼane mejô. Môt a tibili bôt, bulaʼane nye e mbamba zen . Tyiʼane monenyui ajô zôsôô , Kamaʼane nkus.
Zaʼane ñhe bi sañetan, nalé Nti a jô. Nge abé denan e ntoo évele ne tyaññ, da ye bo éfumulu ane sut; nge e ntoo évele ne zôññ da ye bo ane mevule me ntômba.
Nge mia tyiʼi na mia bo mewôk, mia ye di mbamba bibuma ya si;
Ve nge mia ben a bo melo, nkpwaté mekôn wo ye mine mia: amu anyu Nti e kobôya.
Jia! Ye tison é mbe mbamba ntaban nje é ntoo ébamba ana? E mbe njalan a zôsôô , nya ntyiʼane mejôô a nga too été, éyoñe ji é too étabaʼa bewôé bôt!
Argent wôé a veñesaneya ésôm, Woone wôé ki mfulan a mendim.
Bivete biôé bia bene njôan, ba be miñwuwup be ne tyiñ , bese ba nyeʼe biboteze A ba tôñe maʼan; be nji ke tyiʼi ajô monenyui zôsôô , nge kamane nkus.
Ajô te, Nti a kobô nalé, Nti ya minsamba mewosan, nyô ya Israél a ne ngu ma ye liti bebela wom e be bôt be ne ma ngame yat, a ma ye kune mamien e be besiñe bam.
Ma ye beta same wo wom a wosane wo, a vaa ésôme jôé avale be wôʼô bo a nduan, a ma ye vaa bifus bise bi ne teke mfi.
Ma ye beta bulane betyiʼi mejô bôé, avale be mbe melu mvus, a bebôndé mefeʼe bôé avale be mbe atataʼa. Mvuse valé, ba ye loone wo jôé na Tisone ya zôsôô , Tison ja wulu mvoʼé .
Sioñ a ye kôtéban a nya ntyiʼane mejôô, a bôt be too Yérusalém ba ye kôñelane minlem a mboone mam me ne zôsôô .
Ve bidim bia ye kui e be bebene njôan a bebo abé , ba ba liʼi Nti ba ye jañ.
Mia ye bi ôsame amu mi nga kañ azezambe bilé, nde mia semé e minleme mienan été; a mia ye wôʼôson amu mefube mi nga top;
amu mia ye bo ane ôzezambe élé ñwô mekaé me maneya viele, ane afup e ne teke mendim. 
Ngungule môt wo ye bo ane mbop, mboone wé ki ane étyakaʼa: bebaane bese ba ye diʼi nsamba wua, môte ya dime be momo.
Nkômbane Zambe, aval Ezayi, e mon Amos a nga yen, ajô Yuda a Yérusalém.
A ye bo melu yʼasuʼulane na nkôle ya vôme Nda Nti é ne nlôñan, wo ye bebe abôbône minkôle yôp, wo ye dañe bone minkô ôyabe yôp, a meyoñ me bôt mese ma ye tinekane ke wé.
Abui bôt da ye ke wé a jô na: zaka bi betan e nkôle Nti, e Nda Zambe Yakob, nalé ate a ye yeʼele bia mezene mé, a nalé ate bia ye wulu e mezene mé été. Amu nne nyeʼelan wo ye so Sioñ a nne mejô me Zambe ma ye so Yérusalém.
A ye bo ntyiʼi mejô e zañe meyoñ me bôt, a a ye bo ntyiʼi mam ya bizuʼu bi bôt. Ba ye lui bidikas a minkpwaté mekône miap, a lui avône minkus a mekoñe map: ayoñ da ye bo te beta kôlô si a wosan ayoñ avok, a bôt ba ye bo te beta yéʼé mboone bita.
Zaʼan a nda bôte Yakob, Zaʼane bi wulu a éfufube Nti!
A Zambe, ô liʼiya ayoñe bôte dôé, nda bôte Yakob, amu é ne njalan a mimboone ya jôp da tôô, njalan a majik ane Befilisteñ, a amu ba fulane mam a bone meyoñ bikuu,
si jé é ne njalane argent a or, mefoʼo mé me ne teke nné, si jé é ne njalane bikabela, bevagoñe bé teke alañé.
Si jé é ne njalan a azezambe; mboone ya anyu dé e nga bo.
Ajô te môta binam a ye silibane si, a môt ase a ye bili ôsame, a wo Nti, wo ye bo te jamé be.
Nyiʼin e mbas akoʼo été, a sobôʼô e mbuluʼu été, bi too ôyap a angôndô ya be Nti, a ngule ya étôtoʼo jé.
Mise mʼébiasé me môta binam ma ye silibane si, a mebune me bôt ma ye vitebane si; Nti étam nye a ye betebane yôp môs ôte.
Amu Nti ya minsamba mewosan a teléya ngumba môs asu ya wosan e bôt be ne mebun a ébiasé;
asu ya wosane besédre ya Libañ Be ne mbetan ôyabe yôp, a asu ya wosane bilône ya Basañ,
asu ya wosane beta minkôle bese; a e bone minkôle bese be ne mbetane yôp;
azomezome menda ese e ne ôyabe yôp a mekaʼa mese me nʼalem;
besitima bese ya Tarsis a biôm bise ya mimvôman.
Mbia anyu môta binam a ye vitibane si, A mebune ya bôt ma ye silibane si; Nti étam Nye a ye betebane yôp môs ôte.
Azezambe ese da ye jañ.
Bôt ba ye nyiine mimbase mekoʼo été a e bidoʼo ya mbuluʼu été, ôyap a angôndô ya be Nti, ôyap a étôtoʼo yʼéjijine jé, éyoñ a ye tebe na, a jalé si nyô a woñ.
Môs ôte, môta binam a ye wua bivôlevôla bezambe be argent a or bé e be bekoé a angem; bezambe émien a nga bo, A kute meboñ mé ôsu viap,
Bôt ba ye nyiin e mimbane mekoʼo été, a e minsalane mekôm été, ôyap a angôndô ya be Nti a étôtoʼo yʼéjijine jé, Eyoñ a ye tebe na a jalé si nyô a woñ.
Jôkaʼane ntabane ndi e be môta binam, nye ate a bili vʼôyôme mvebe e mimbile mi môé mié été; amu a lañebane za jômô?
Amu na, tame yen, Nti, Zambe ya minsamba mewosan, a vaa Yérusalém a Yuda avale mvolan ese. Mvolane ya bidi, a mvolane ya mendim;
mben a môta mewosan, ntyiʼi mejô a nkulu mejô, mvimviʼi a mvendé môt,
évete nsamba bezimbi mewôm metan a môt a bili duma, mbôndé mefek, ntyetyeñe mbo biôm, a ñyememame ya ngbwee.
Ma ye ve be bisoé bendôman bi bo bivete biap. A bone be bongô ba ye jôô be.
E ayoñe bôt été, môte wua a ye tibili nyô mbok, a môt ase a ye tibili nyô mbok; ésoé ndôman ja ye té nnôme môt ntañete, ôvevese môt wo ye wosane môt a nʼadit,
éyoñe te môt a ye bi monyañ, e nda ésaa wé a jô nye na: wo ô bili ngômesan, boʼo njôô wongan! Avise mbuane di e kele éjôé jôé si!
Môs ôte nye ki a ye bete tyiñ a yalane na: me nji bo nsaé bôt, nda jame fe é nji bi bidi a ngômesan; te telane ma njô bôt.
Yaa Yérusalém a koléya ôbak, a Yuda a kuya mbek , amu nkobô wob a mimboone miap bi ne Nti e ngame yat. A ba wosan asu dé e nʼétôtok.
Avale mesu mab me né da boʼolô be. Yôtaʼan abé dab aval ane Sodom, teke solé de. Ngoʼo be! Amu ba kômesane bidime biap!
Jôʼane na: Zôsôa môt a ne mevak; amu a ye buʼubane bibuma ya mimboone mié.
Ngoʼo mbia môt! Ngoʼo nye! Amu ba ye bo nye avale mimboone mié mi né.
Bone be bongô mbe ba tibili ayoñe dam a binga mbe ba jôô de; a ayoñe bôte dam! Beliti zene bôé, mbe ba yale wo zene fe. A ba kee wo ékotekote zen .
Nti a ne nkôman ya kobô ajô, a tele na a tyiʼi meyoñ me bôte mejô.
Nti a telé bemvendé a bivete ya ayoñe dé asu ntyiʼane mejô. Mia mi nga min afube ndiʼi woon a biôm mi nga wôlé minzôzoé, bi ne e menda menan été.
Amu jé mi nga koʼotô e bôte bam, a sile mesu minzôzoé e mebo si? Nalé Nti, Zambe ya minsamba mewosan a jô.
Nti a jô na: amu bengone ya Siôn be ne mebun, A ba wulu metyiñ me dene, mise ki me kele ma fombô mefep, amu ba ke ba moʼo dulu ne do do do, mengôñ be beʼe mebo mme ma duñ ne woñ woñ woñ.
Ajô te Nti a ye bo nlô bengone ya siôn na o bi ayan, Nti a ye kulane soé jap.
Môs ôte, Nti a ye vaa jôme nyanga ése: bilondo mevot ba jaé nlô a bengobé;
bimvônga, mekom a bentendé ba yalé mesu.
Mintôm, bone bengôkop ba jaé mebo, bekandé, biwolo bi biôm bi ne mbamba menyum a menjit;
Bilondo a adôk;
mengômesan ba jaé mebôk , mintôm ba jaé nlô a mi ba jaé e tyiñ , bone bikpwaé ba bi mo si,
bengobé, bifumulu mimfondé, mintôm bindelé ba diñe nlô a bindelé ya buti mesu.
Vôm ôlobinda a mbe ébol ja ye bo valé; nkol wo ye tyendé kandé; ntui nlô wo ye tyendé bidima mimfen, Sanda nkuta a ye tyendé Sada éfumulu éyé ndiʼane ékôb wo ye tyendé mbamba ékôp.
Beyôm befame bôé ba ye ku a nkpwaté mekôn biwôlô bi bôte biôé ki e nseñ mewosan été;
mimbé miôé mia ye tat a yôn asuʼulan, wo ye tabe si.
Môs ôte, binga zamgbwa ba ye tyebe fame jia nyô a jô je na: biabebien bia ye jeñe bidi ya di, bia ye fe jalé biabebiene ngômesan, bia yi ve na bi beʼe jôé dôé, vaʼa bia ôsone nyô!
Môs ôte, éfaʼalé Nti a ye bo na é faa ja ye bo duma a étôtok, a bibuma si ja ye wum bia ye bo jame ya mekômbaʼa. E be bôte ya Israél be nyiñeya.
Eyoñe te mebukaʼa ya Siôn, e ba ya Yérusalém be nga fam awu, ba ye lobane na étyi. Bese ba ye tiliban e Yérusalém a nyiñ.
Eyoñe Nti a ye mane vaa mvine bengone ya Siôn, a sôbe Yérusalém mfaʼa metyi be nga mane kulu été, a évuñulu ya nduan ja diʼi.
A ye té, e vôm ase ya nkôle siôn, a e bikôan bi bôt été, nsum nkut a amôs, nsume nduan a alu. Etôtoʼo Nti ja ye bebe biôm bite bise yôp.
Etôtoʼo te é too éjijin, ébeme mekaé bilé, e melu ya beta ayôñ, da né é too fe asoé a vôme ya wuʼubu ôkôs a mveñ.
Me tame yia mvôé jam jia ya nyô ma dañe nyeʼe a afube mindiʼi dé. Nyô ma dañe nyeʼe a nga bili afube mindiʼi mi woon e mfaʼa nkô ô nʼabui atek.
A nga tyee si a vaa mekok , ndʼa nga bé ndiʼi woon wo dañe mvaé, Ezezañ, a nga lôñe nda benonô afup a faʼa ébé ba miate bibuma. A nga yange na mbamba bibuma bia ye wum été, ve viane teme na bibuma bi nʼabé mbie bi nga viane wum été.
Eyoñe ji, a bôt be too Yérusalém, A bôte ya Yuda, boʼone betyiʼi mejô e zañe bia afube mindiʼi dam.
Za jam afe e nga yiane beta boban e be afube mindiʼi dam nde me nji ke bo asu dé? Amu jé da bobane na Eyoñe me nga yange na e wum mbamba bibuma e nga viane wum bibuma bi nʼabé?
Eyoñe ji ma zu kate mia e jam ma ye bo afube mindiʼi dam: ma ye té nkaʼalé wo bômane de, A mimbame betit mia ye di de. Ma ye buʼu afôla éziñ ya mfin wo bômane de Nalé ba ye tibi de a mebo.
Ma ye bo de ne sangaññ, ba ye bo te sebe de nge bale de biyo a ndôé bia ye faa été, a ma ye kamane minkut mi bo te noo mveñ été.
Afube mindiʼi Nti ya minsamba mewosan e nji bo jôm éfe ve Nda bôte Israél. A bôte ya Yuda be ne Atôk a mbe a dañe nyeʼe. A nga yange nya ntyiʼane mejôô be nye, ve miñyône bingôngole bi bôt mmie mia viane wôʼé.
Ngoʼé ba ba beté nda fe e nyô be bili yôp, a beté fe afub afe e di be bili yôp, a kui ba mane nyoñe vôm ase A suʼulane tabe si ve beebe.
E ngana nti ya minsamba mewosan e é wôʼéya e melo mam été na: ézuʼu menda, ma me nʼanen a abeñ, ma ye bo bifut amu teke bôt ba tabe été.
Beéktar bʼafube mindiʼi belaa, ba ye bo te ve lita woon mewôm metan. Môt a bé kili nlisi ntet a ye kôane ve awôme da.
Ngoʼé ba ba kune kôlô si a jeñe binyunyui bi ne ngu, éyoñe ngôʼé é ntoo abui, ba ve nyôl ayôñ a woon!
Engombé a mvet, ngom a ndiñ, bia kobô e menda menyu map, ve be ne te fombô e jame Nti a bo, a teke yen e mame mo mé ma bo.
Ajô te ayoñe bôte dam da ye ke minkôm amu ñyemane momo. E bôte si é too be ndi ba ye wu zaé, A jama bôt a ye wu évé.
Eyoñe te ébé ja ye ndamé anyu ne ngeññ A vundi éngoñ; beta be bôt a bone be bôt ba ye sis été, a melitane mab a mevaʼa map.
Ajô te bôte bese ba yiane luu mesu si, a di mbuluk; e môt a ne mise bivéé a yiane sili mise mé si.
Nti yʼémo ése a ye liti anene dé éyoñ a ye telé nkômane mame wé e Zambe a nʼétyi A ye liti étyi jé éyoñ a ye beta telé nya ntyiʼane mejôô.
Bitoñe mintômba bia ye di valé ane vôme wob be wôʼô di, a biyem bi ne avem bia ye di e biliʼi ya vôm bi nga too beyeñ.
Ngoʼé e ba ba dutu abé si a minkole ya minsos a dutu fe ékobe si a minkole mi vagoñ.
A ba jô na: A boʼok avô, e jam a kômbô bo a boʼo de avô bi yen. Ôsimesane Nyô yʼIsraél a nʼétyi ô yenéʼé a ô bobaʼan nalé ate bia ye yeme wô.
Ngoʼé bôt ba jô mvaé na abé a abé na mvaé! Ba veñesane dibi na e bo éfufup, a éfufube na e bo dibi. Jôm é nʼavoé ba nyoñe je ayô a ji é nʼayô ba nyoñe je avoé!
Ngoʼé ba ba yene bebiene na be ne fek, a tyiʼi bebiene na be ne mintyetyeñ!
Ngoʼé e bôt be ne mimbene ya menyu a bemedañ ya mbundane bilam.
Ba kale e môt a yiane ku amu tañ a bene ve môt a ne te bijô mekabe mé.
Ajô te, aval ane nduan ja diʼi mimbop, a aval ane bikumba bi fôn bia jañ e nkabaʼa nduan été nalé ate ba ye boé ataté minkañ, a e same jab ja ye yele ane mbuluk, amu be nga bene ñyeʼelane Nti ya minsamba mewosan, a be nga biasé nkobô Nyô ya Israél a nʼétyi.
Ajô te ayaa Nti da yôñ e be bôte bé, a same wo wé na a bôme be, Minkôl mia fôʼôban, a mimbime miab mia funane mbuan ô ne minjoñe yôp. Vʼakôsa bo mam mete mese, ayaa dé e nji bulane mvus a e wo wé ô ngenane nsaman.
A bete nlinga asu ayoñ e nʼôyap, a loone de a éloñ é soʼo mekuʼu ya si, tame yen ane da bo avô a da jiʼa zu.
Teke wua ya bôte bé a ne nteʼan, teke wua yʼété a kolé ôbak, teke wua a ndeñ nge ke ôyo, meses me tii be mengeteñ me ne teke kulan, a minkole besilefase miab teke téé.
Mekoñ mʼélaé mé me ne njeban, bilaé bié bise bi ne nkolan, biboʼos ya bikabela bié bi ne ane mekok , minka ya bevagoñe bé ki ane ôlende.
Mbamane wé ô ne wu ngale ngbwengbwem, ngale ngbwengbwem ate a bam ane bitoñ bengbwengbwem, a bôm a bi jôme jé a yiane bi a kee je, teke jôm é ne wôlé nye je.
Ve môs ôte, ba ye bame nye, mvam éte é funaʼane éduñe mañ. Ba ye fombô mfaʼa ya si a yene dibi a ôlun, afibe nkut da ye bo éfufube naé na é bo dibi.
Mbu njô bôt Ozias a nga wu, me nga yene Nti a too éto njôane é ne étua mbetane yôp, minwôndé ya ayab ézingi jé mi nga yiane Nda Zambe. 
Besérafeñ be nga tele nye mfaʼa ya nlô yôp; wua ase yʼété a nga bili mefab mesaman; a nga belane mebaé mfaʼa ya buti asu mebaé mfaʼa ya buti mebo a mebaé mfaʼa ya yele; 
Be mbe be yôtaʼan wua e nyô mboʼo na: Étyi, étyi, étyi! E be Nti, Nyô a ne ngul ése, si ése é jaéya ne lut a étôtoʼo jé! 
Mimbôkaʼa ya mimbé mi nga tiʼitan amu tyiñe ya nyô a mbe a yôtaʼan, a Nda Zambe ése é nga jaé a ôtita.
Nde ñhe me nga jô na: Ngoʼo ma! Me jañeya, amu me ne môte biyaé bi ne te mfuban , a me too ézezañe ya bôte biyaé bi ne te mfuban , a mise mam me yeneya njô bôt, Nti ya minsamba mewosan. 
Ve wua ya besérafeñ a nga yele a zu be ma, a bili atyeʼe nduane wo nde a nga toʼé ataʼa metunaʼa yôb a abas. 
A nga nambe anyu dam a atyeʼe nduane te a jô na: Jôme ji é nambeya biyaé biôé; bikobe biôé bi vaseya a abé dôé é ntoo njaman .
Eyoñe te me nga wôʼô tyiñe Nti é jôʼô na: za ma ye lôm a za a ye wulu asu dangan? Nde me nga yalane na: Me nyô, lôme ma.
Nye na: Kelek, a wo ye jô bôte bete na: tukaʼa vôʼôlan, ve teke wôʼô jôm, Tukaʼa fomban, ve teke yemelan.
Boʼo minleme ya bôte bana ayet boʼo melo mabe ndok a bo mise mabe ndim, be za yen a mise map nge wôk a melo map, nge bi fek a nleme wop, be za kôñelane minlem a nyiñ.
Ane me nga jô na: a Nti, a kui éyoñ évé, nde a nga yalane na: akekui bitison bia ye bo teke fe bôt a menda teke fe bôt be vee, si fe ja ye bo vʼéliʼi élik;
akekui Nti a ye mane vaa bôt be ke ôyap. A si ja ye liʼi teke môt
Nge ngap awômô ya bôt be né ja liʼi ane mebukaʼa , ngabe bôt éte ja ye diʼibane nduan vʼaval ane ôkôʼa a élôn bia baʼale bikume biab éyoñ bi maneya baʼéban, nalé ate ekume ya ngab éte Ja ye ve mvoñe bôt é nʼétyi.
Melu Akaz, e mone Yôtam, mone Ozias, njô bôte ya Yuda, mme Retsin, njô bôte ya Siri, ba Péka, e mone Remalia, njô bôte ya Israél, be nga ke bita Yérusalém na be wosane nye; ve be nji bo nguleya wosane nye. 
Nde be nga kate nda bôte David na: Besirieñ be vuleya minkan Efrayim. Ajô te nleme Akaz a wu bôte bé mi nga fôʼôban ane bilé ya fé bia fôʼôban a évuñulu. 
Ane Nti a nga jô Ezayi na: Kuik atan ô ke tôbane Akaz, mia Sir-Yasub mone wôé, mfaʼa akuʼu nkoñ ébata yʼakôé, e zene ja lôt afube ndube biyé.
Wo ye jô nye na: tabeʼe ne séé, te ko jôm éziñe woñ, nleme wôé fe ô boʼo te ko woñ ôsu ya bisiʼi bi nduan bite bibaé mbie bia kui ôtita, ôsu ya ayaa Retsin a Siri, a e mone Remalia.
Amu Siri a jeñe wo abé ba Efrayim a mone Remalia mbe ba jô na:
mbetan bi ke wosane Yuda, bia ye bo na tison é ko woñ, bia ye mane tyame je akekui ja ye tek, a bia ye telé njô bôt e zañe jé: e mone tabil
Avale di nde Nti a jô na: jame te é se nguleya tabe ayap jame te é se nguleya boban.
Amu na Damas nye a ne nlô ya Siri A Retsin ki nlô ya Damas. A liʼiya mimbu mewôm metan, wôna Efrayim, éyoñ a buʼubaneya, a ye bo teke fe beta bo ngum ayoñ.
Samari a ne nlô yʼEfrayim. A mone Remalia a ne nlô ya Samari nge mi nji yeme ngu mbunane wônan été, mia ye bo teke dañ.
Ane Nti a nga beta kobô Akaz a jô nye na: 
siliʼi Nti, e Zambe wôé, ndem asu dôé, siliʼi je nge mewôm me ne mfaʼa ya si nge ma me ne mbetane yôp. 
Akaz a nga yalane na: Maa ye ke sili jôm, maa ye ke veʼele Nti. 
Nde ñhe Ezayi a nga jô na: Vôʼôlaʼan a nda bôte David! Ye e dañeya mone Jam mfaʼa wônane na: mi ve bôt ateʼe nyôl, a na mi ve fe Zambe wom ateʼe nyôl?
Ajô te Nti émien a ye ve mia ndem: mi lôô ngone minga é ntoo abum, Ja ye biaé monafam, a ja ye yôlé nye na: Emmanuel.
A ye di mbon a wôé, akekui éyoñ a ye yeme bene jôm é nʼabé, a tobe ji é ne mvaé.
Ve da na te na mon a yeme bene jôm é nʼabé a tobe ji é ne mvaé, e sii bejô bôte bebaé ba kumetane wo nlem ja ye bo teke fe môt.
Nti a ye soo melu be wo e be bôte bôé a nda bôt ésoo mme me nji tame yené ataté môs Efrayim a nga kandane Yuda. Njô bôte yʼAsiri.
Môs ôte Nti a ye selé minlo mi né e susuʼa ya éfuse si ôsôé yʼEjipte wo ve atek. Nalé fe bemvôfôm be ne Asiri;
Minlo a bemvôfôm bete ba ye zu a bese ba ye bebe e bone mimbiʼili be ne nlumbu abui, e minsalane ya mekôm, e bisaé bise a Miñyanebe mise.
Môs ôte, Nti a ye tyeñ ôtyenjeñ ñwô a ye kus Efrate yat, jame te da yiane fombô njô bôte yʼAsiri, a ye tyeñe mia minlô a mimvote mise ya nyô, nalé fe zel.
Môs ôte, môt ase a ye baʼale étoñe ngale nyak a mintômba mibaé;
menyañ ma ye bo étua abui avale ya na bôt ba ye di mbon. Amu môt ase a ye liʼi, a too si éte, a ye di mbon a wôé.
Môs ôte, a ye bo na, e vôm ase mindiʼi mi woon toyini mi né, mi too besikele be argent toyini, minsinik a biyo bia ye kui vôm ate.
Ba ye nyiin été a mekoñ a bilaé Amu si ése ja ye bo ve minsinik a biyo.
Mfaʼa ya minkôle mise be nga bé a ébak; woñe minsinik a biyo wo ye bo momo, ve benyak a mintômba bia ye di été.
Ane Nti a nga jô me na: Nyoñe beta éfase étyimbi ya tili, a tili été avale môt a ne yeme lañe na: E be nyô a ne jôé na Maher Salal As Baz,  
me nga nyoñe bengaa ya buni môé na: Uri, ntuni a Zakari mone Bérékia. 
Ane bia minga wom, a too nkulu mejôa minga, bi nga jôʼôbô, nde a nga nyoñ abum a biaé monafam. Ane Nti a nga jô me na: Yôléʼé nye jôé na: Maher-Salal-As-Baz. 
Amu na te na mon a yeme loone «Papa» ba «Mama» ba ye kee akume ya Damas a biôme bi nsa ya Samari ôsu be njô bôte yʼAsiri.
Nti a nga beta kobô ma a jô na:
amu bôte ba be nga biasé mendime ya Siloé, mme ma lôt ôteʼetek, a be nga vak amu ajô Retsin a di e mone Remalia,
Ajô te, amu nalé, ô lôô Nti a zuu ndône beta mendim yʼôsôé me ne ngu e be be: nalé a ne na, njô bôte yʼAsiri a duma dé ese. Osôé te wo ye kui ndôn A yandane mekindiʼi mé mese;
wo ye kôñelan a wosane Yuda. Wo ye kui ndôn a yandan abui mevôm, wo ye kui nné tyiñ . Ndamane ya mefabe mé wo ye jalé ndame ya si jôé a Emmanuel!
Mia meyoñ me bôt, mi kusa bo bilat e zañe jenan, beta woñ a yange mia. Mia mesi me nʼôyap, tukaʼa vôʼôlan: mi ne kômesane mewosan, ve beta woñ a yange mia. Yaa, mi ne foʼo kômesane mewosan, ve beta woñ a yange mia.
Kelane mi bôndé mefek ma ye bo momo! Jôʼan ajô éziñ, da ye bo te kʼébôʼa! Amu Zambe a ne be bia.
Amu avale di nde Nti a nga kobô ma, éyoñe wo wé ô nga bi ma, a éyoñ a nga ve ma ayemé na: me bo te wulu e zene bôte bana;
te mia loone jôm ése ayoñe bôte di da loone njoñ ya kpwé éjôé na njoñ ya kpwé éjôé; mia ye bo te ko e jôm ése ba ko woñe woñ, a mia ye bo te mate je.
Nti ye minsamba mewosan nye mia yiane telé étyi, nye mia yiane ko woñ, nye mia yiane mate,
a ye bo vôme yʼétyi, a akoʼo ya bidim. Akôm ékolé ôbak asu menda me bôte mebaé ya Israél, avot a ôlam asu bôte be too Yérusalém.
Abui bôt da ye kolé ôbaʼété, ba ye ku a buʼi, ba ye bili ôlam, a ba ye bi be ngbwa.
Futiʼi nkulane mejô abam été, fete ñyeʼelane wu abam été, beyéʼé bam be too bengaa.
Ma yange Nti a solé asu dé e be nda Yakob, me too nye ndi.
Bia be bone Nti a nga ve ma bi ne mendem a ékate foé Israél été, mendem a ékatefoé Nti ya minsamba mewosan, nyô a too nkôle Siône yôp.
A nge ba jô mia na: kela yenane bebiʼi bekôn, mimvimviʼi, beloñe vioñ a bekobô menyiñ, ye bôt be se nguleya sili bezambe babe mam, nge sili bewu mam asu bevevee?
Mia ye yalane na: bia yiane fombô avale ane miñyeʼelan a minkulane mejô mi Nti mia jô. E môt a bo te semé abendé di a ye bo te yen melende me tyé.
Njuk a zaé bia ye bi bôt éyoñe ba ye wulu a tulane si; a éyoñe zaé ja ye bo, bôt ba ye wôʼôlun, a yoʼé njô bôte wop, a ba ye same mise yôp.
Wôna éyoñ ba ye kôñelan mfaʼa ya si, ba ye koon ôlun, dibi a ntyelane minleme yôp; a ba ye wuaban afibe dibi été.
E bôt ba wulu dibi été, be lôô beta éfufup; éfufup ja faé e be ba be too sii nsisiñ yʼawu.
Wo bo ayoñe bôte na e bo abui; wo ve de mevak. Da vak mevaʼa ya nkôane bidi asu dôé, aval ane bôt ba vak éyoñ ba kabane biôme ya nsa.
Amu ébôñeté é nga titi nye yôp, nkasa ô nga bôme nye mvus, a ôlé môt a tibili nye, ô buʼuya bie ane môse ya Madian.
Amu ékôndé ése ba jaé éndundumba été, a alôʼô ése ba te dube metyi été, ba ye wua bie nkabaʼa nduan été naa nduan é mane diʼi bie.
Amu mon a vebaneya be bia, monafam a bialéya be bia, a ngule ya jôô bôt ja ye bebe nye bitule yôp, ba ye loone nye na: étua môt, Mbôndé mefek, Zambe a ne ngu, Esaa a too nnôm éto, Njôô ya mvoʼé .
A ye telé a yemete njôan ô ne ndam a e mvoʼé é ne teke nné, asu éto njôane David a asu éjôé jé. A ye yemete a telé bie, e zôsôô a nya ntyiʼane mejôô yôp, ataté éyoñe ji a kui nnôm éto, ntindane Nti ya nnôm éto ñwô wo ye bo jame te.
Nti a wuaya Yakob éfia, éfia te é biya Israél.
Mam ma tôñ éfia te, ma ye nambe bôte bese. Efrayim a e môt a too Samari, be jôʼôk mebune mab été na:
Brik é maneya ku si, bia ye lôñ a mekoʼo me ne mbaan; be kpwéya besikomor si, bia ye tyendé be a besédre
Nti a teléya nye Retsin e ngame yat, a veleya besiñe bé ôyo,
Besirieñ mfaʼa yʼôsu a Befilisteñ mfaʼa ya mvus, a be maneya kui menyu a min Israél. Akôsa bo mam mete mese, ayaa dé e nji bulane mvus, a wo wé ô ngenane nsaman.
Ve bôt be nji bulane be nyô a nga bôme be, be nji ke jeñe Nti ya minsamba mewosan.
Ajô te Nti a nga tyiʼi Israél nlô a njem, ntem alen a nkaé môse wuwua;
mvendé môt a nyô a bili duma, mbe be ne nlô; nkulu mejô a yeʼele minsos nye a ne njem,
betebele yʼayoñe di be nga bo na ayoñ e dimi fé, a e bôt betebele bete be nga liti zen , be nga mineban;
ajô te Nti a ye bo te yene bendôman yʼayoñe dina mvaé, nge wôʼô bobenyui a minkuse mié éngôngo; amu bese be ne bebo abé a bebo mbia be mam. A menyu mese ma baʼalane mejô ya te fek. Vʼamu mam mana mese, ayaa dé e nji kôlô, a wo wé ô ngenane nsaman.
Amu mboon abé wo yôñ ane nduan ja diʼi biyo a ndôé, a kalane bisaé yʼafan, nsum ôtita ki ô bete yôp
si é ne nkuan amu ayaa Nti ya minsamba mewosan e dañeya abui, a bôt be ntoo ane jôme nduan ja bi; teke môt a kame monyañ.
Ba tyiʼi ôfus mbo nnôm, ve beta wôʼô zaé, ba mine wu voʼo mbo ngal, ve teke jaé, môt ase a mine minsône ya wo wé.
Manasé a di Efrayim a Efrayim a di Manasé, ba lat a wosane Yuda. Vʼamu mam mete mese, ayaa dé e nji kôlô, a wo wé ô ngenan ô same.
Ngoʼo bôt ba telé mbia metiñ, a be too avôle ya tili metiñ ma soo mbia azoé.
E aba mejô, ba telé bone be bôte fefe, a vaa minzôzoé ya bôte bam e mam ma yiane be. E jôme jab ba bi é ne minkus a ba sa bobenyui;
mia ye bo aya e môse melep , éyoñe nkulu a ye so ôyap? Mia ye tub e be za a bi mvolan? Mia ye ke naan akume denane vé?
Jame ya bo é ne ve na, mia ye vitibi ézezañe ya mimbôk, nge ku si ézezañe ya bewu. Vʼakôsa bo mam mete mese, ayaa dé e nji kôlô, a wo wé ô ngenane nsaman.
Ngoʼo Asiri, mbeñ yʼayaa dam, mbeñe te, e wo wom été, ayaa dame le,
Ma lôme wô ô wosan ayoñ e nʼabé, ma bete wô avô ô ke wosan e bôt ba tyaʼa ma nlem , be sa be biôm a bo fe be jôme ya nsa, a tibi be a mebo ane mbotoʼo ya zene yôp.
Ve nye ki a nji wôʼô jame te nalé, nleme wé ô nji tyiʼi jame te avale te, amu ôsimesane wé ô ne na a mane jian, a na a mane abui meyoñ .
Ya! A jô na: ye bivete biam bi nji bo bejô bôt bise?
Ye Kalnô a nji suʼulan ane Karkémis, nge Amat ane Arpad, nge Samari ane Damas?
Nge wo wom ô nga kui e be bijôé bia kañe bengunemelan a biveʼela biab bi ne nkpwelan bi mbe bi dañe bi ya Yérusalém a Samari,
ye ma ye bo te bo Yérusalém a bengunemelane bé e jam me nga bo Samari a bengunemelane bé?
Vʼéyoñe Nti a ye man ésaé jʼése, e nkôle Sioñ yôb a e Yérusalém été, ma ye zu, nalé Emien a jô, a wosan asimesane mebune njô bôte yʼAsiri, a wosane fe mfaane ya mise bivéé wé.
Amu a jôya émiene na: me maneya bo amu ngule ya wo wom a amu feʼe jam, amu me ne ntyetyeñ, me maneya tyame minné ya meyoñ , a sa akume dab be nga mane naan. Ane mben, me maneya sili ba bese be nga too bito bi njôane si ne vulut.
Wo wom ô kuiya vôm akum ya meyoñ e né ane dumbaʼa. Me nyoñeya si ése ane ba toʼé metyi kub ja te ben, a teke môt a nga kute mefap nge kui nsoñ, nge kobô anʼônon.
Ye ôvôn wo seʼe ôbien a dañe môt émien a belane wô? Ye zik ja nene ébien a dañe môt a bo je ésaé? Aval ane nge ôlé ñwô wo bo na môt a fôʼô wô a fôʼôsan, aval ane nge ntum ñwô wo bete môt nyʼa nji bo élé yôp!
Ajô te Nti, Zambe ya minsamba mewosan, a ye lôme nkôt e be bôt be nʼavem, a étôtoʼo jé si, ésiʼi ja ye yôñ ane nduan.
Efufube yʼIsraél ja ye veñesane nduan. A éñwé a nʼEtyi a ye veñesane nkabaʼa nduan wo ye diʼi, a mine biyo a minsiniʼi môse wuwua.
A ye diʼi étôtoʼo yʼafane dé a bilé bia wume afub dé a ye diʼi de nyôl a nsisim , jame te da ye funane nkôkon wo duk .
Mebukaʼa bilé yʼafane dé ma ye bo étua tyôtyoé, mone mongô a too ngule ya lañe me.
A ye bo môs ôte na: mebukaʼa yʼIsraél a ma ya nda Yakob me nga fam awu, ma ye bo te beta yeʼebe be nyô a bôme me: ma ye foʼo yeʼebe be Nti, e be nyô yʼIsraél a nʼEtyi.
Mebukaʼa ma ye bulan, mebukaʼa ya nda Yakob, e be Zambe a ne ngul.
A Israél toʼo na e bôte bôé be mbe abui ane nseleʼe ya mañ, mebukaʼa étam mme ma ye bulan: atiñe ya jañ e tyiiya teke selan, a zôsôô ntyiʼane mejô a ye ke ôsu,
a Nti, Zambe ya minsamba mewosan, a ye tôé njañane te e si ése.
Ajô te, avale di nde Nti, Zambe ya minsamba mewosan, a jô na: a ayoñe bôte dam e too Sioñ, te ko Asiri a bôme wo a mbeñe woñ, a a beteʼe nkasa wé yôbe na a bibi wo avalʼEjipte é nga bo,
amu a liʼiya vʼabe melu étam, wôna ayaa dam da ye mane be wo, vʼôlune wom wo ye kôñelan mfaʼa ya njañane wop.
Nti ya minsamba mewosan a ye bibi nye nkasa nyôl, aval a nga bôme Madian akôm Oréb a a ye bete nkasa wé e mañe yôp, aval a nga bo Ejipte.
A ye bo môs ôte na: mbeʼe wé wo ye sendé wo étuu, a ébôñeté jé ja ye sendé e tyiñe jé, ébôñeté ja ye ve afoʼo éto.
A kuiya bebé e yat, a nga tulane Migron, a ye baʼale mimbeʼe mié e Mikmas,
be nga dañe fandane minkô: bia ye bômbô meyôa e Yéba! Rama a fôʼôban, Gibéa Saül a tup.
Yônôk, a ngone ya Galim! Vôʼôlôʼô a Layisa!
Anatot a nʼéngôngo! Madména a tup. E bôt be too Gébim ba mate,
a môse te ôbien éyoñ a tebe e Nob, a sise nkôle ya ngone Sioñ, a wo wé, nkôle Yérusalém.
Tame yene Nti, Zambe ya minsamba mewosan, a wua mintyaé si a ngul ése: ba be ne meyab abui be bibaneya, ba be ne beta minkôñ be silibaneya si
ba ku étyé si, a mintute yʼafane si, a éjijine Libañ é nga suʼulane si.
Ntyaé wo ye faa e nnôm ékume Izayi. A éfaʼalé ya mindi mié ja ye wume bibuma.
Nsisime Zambe wo ye tabe be nye: nsisime fek a mbamba mfasane mam, wu wo ve ngu a mbôndane fek, nsisim wo ve ñyeman a nkoone Zambe woñ.
A ye yene mvaé ya ko Zambe woñ. A ye bo te tyiʼi mejô vʼa ñyenane ya mis, nge tyiʼi mam vʼa ñwôʼane ya melo.
Vʼa ye tyiʼi minzôzoé mejô zôsôô , a tyiʼi bingôngole bi bôte ya si nyô mejô ne tiññ. Mejô yʼanyu dé ma ye bibi si nyô aval ane mbeñ, a mvebe ya biyaé bié wo ye jiane mbo abé .
Zôsôô a ye bo kandé ya mevele mʼabume mé, a nyeʼane ki asese ya angeteñe dé.
Akamenyañ a mone ntômba ba ye tabe vôme wua. Ze ki a mon ékela ba ye bômbô vôme wua. Mone nyak, étoñe ngbwengbwem a tit é nʼavoñ ba ye di vôme wua, ôyôme monafam wo ye yaʼale be.
Ngale nyak a Urs ba ye di vôme wua, e bone babe ki ba ye bômbô vôme wua. Ngbwengbwem a nyak ba ye kendé bilok.
Nyañebéé a ye vôé e mbil akpwe, a mon a tyiya mebé a ye some wo wé e mbile viet.
Te kʼabé ngʼéndaman bia ye boban e nkôle wom ôse ô nʼétyi, amu si ja ye jaé ne lut a ñyemane Zambe, avale fʼane mendim ma jalé mañ.
A ye bo môs ôte na ndi Izayi wo ye kebelan ane nyungu ya meyoñ , meyoñ ma ye jeñe je, étôtok ja ye jaé e vôm é tele.
A ye bo môs ôte na, Nti a ye same wo éyoñe baa na a kôté mebukaʼa ya bôte bé, e ma me liʼiya Asiri, Ejipte, Patrôs, Elam, Sinéar a Amat, nalé fe ma me liʼiya e bikôte bi mañ.
A ye bete nyungu asu meyoñ me bôt. A ye kôane bôte yʼIsraél be nga mane mialan, a sulane bôte ya Yuda be nga mane tetan, be soʼo mekuʼu menyine ya si nyô.
Mesengan mʼEfrayim ma ye man, a besiñe be Yuda ba ye bo momo. Efrayim a ye bo te beta sengane Yuda, a Yuda a ye bo te beta wosan Efrayim.
Mfaʼa jôb da dim, bese ba ye kubu e minkôle befilisteñ, mfaʼa jôb da tôô, ba ye ke sa meyoñe ya nkôté si biôm. Edom a Môab ba ye ke éjôé jabe si, avale te fe mfaʼa bone bʼAmon.
Nti a ye kôlô mbate mañe yʼEjipte. A ye samese wo wé e beta ôsôé yôp. A ye kandé wô mimbale zamgbwa a ngule ya mvebe wé. A ye bo na e bôte bé be wulu été a mebo.
Njoñ wo ye lôt été asu mebukaʼa ya bôte bé ma ye liʼi Asiri, aval e nga kui bʼIsraél éyoñ a nga kôlô si yʼEjipte.
Wo ye jô môs ôte na: ma kañe wo a Nti! Amu ô nga wôʼô mʼabé. Vʼayaa dôé e kôñelaneya mfaʼa ôfe, a ô volôya ma nlem .
Zambe ya nyiane wom nye nyô, ma ye tabe ndi, a ma ye bo te ko woñ; amu Nti a ne ngule jam a e jia jam. Nti le! Nye a zu a bo nyiane wom.
Mia ye labe mendim a mevak e menjeñ me nyian.
A mia ye jô môs ôte na: kañane Nti a ve akéva! Yôtaʼane jôé dé. Kañetaʼane beta mimboone mié e meyoñ me bôt été. Betaʼa katane na, jôé dé e ne mbetane yôp.
Yiʼane Nti bia amu a boya mam ma dañ mvaé. Si ése é yeme mam mete.
Yôtaʼan a tyiñ mevak e yôb été, wo, e môt ô too Sioñ. Amu Nyô ya Israél a nʼEtyi a ne anen e zañe jôé.
Nkulane mejô Ezayi, e mon Amôs, a nga yen ajô Babilôn.
Telaʼane nlinga e nsoé beta nkôle yôp, betaʼane tyiñe yôp e be be. Febane wo, nde ba ye tulane mimbé benya bôtô
me maneya ve ba be nʼémbam mebendé, me maneya fe loone mimbene miam, asu ya tôé ayaa dam, e ba ba vaʼa e nda ndañane wom:
éduñe jama bôt e beta minkôle yôp, éfunan ane bizuʼu bi bôt; éduñe jama bijôé ya meyoñ me bôt me maneya sulan; Nti ya minsamba mewosan a ke a fombô nkane bita ô ne nkômesane ya wosan.
Ba so e si é nʼôyap, e vôme yôb da suʼu: Nti a bikpwelé yʼayaa dé; ba ye soo mintaé e be si nyôna ése.
Yônan amu môse Nti ô ntoo bebé; wo zu ane ébitane Nyô a ne ngulʼése.
Ajô te nde mo mese ma bili atek, a ateʼe nlem da bi môt ase.
Be bibaneya a woñ; minkumetan a mintaé bi biya be; ba ke ba nyimekan ane vôme minga a kôʼôlô mie. Ba fombane mis a woñ ôse. Mesu map me ntoo ane nkabaʼa nduan.
Môse Nti le wo zu: môse njet, ôlun a mbia ayaa, e môse wo ye wua si nyô e beta ôlun été, a jiane bebo abé yʼété.
Amu ateté ya yôb a minsamba miap bia ye bo te beta faé éfufube jap. Jôb da ye bo dibi éyoñ da tôô, nalé fe ngon ja ye bo te beta faé éfufube jé.
Ma ye ve si nyô fonos amu abé dé, a bebo abé amu bikobe biap; ma ye man ésase ya bôt be ne mebun, a ma ye sili nkobô ébiasé betibili bôt e si.
Ma ye bo bôt njemban a dañe or a dañ abeñ; ma ye bo na môta binam a jemban a dañe akoʼo é nʼédima ba loon ôfir.
Ajô te ma ye bulekane yôp, a si ja ye suʼuban e vôm é beme, amu ayaa Nti ya minsamba mewosan, a môse ya beta ayaa wé.
Eyoñe te ñhe môt ase a ye kôñelan mfaʼa bôte bé be né, a môt ase a ye tup a ke e si jé; avalʼane nkoʼo wo mate, avalʼane mone mbam biyem a ne teke môt a kôane nye.
Ba ye jii ba bese ba tôbane be mekoñ a ba bese ba ye bili nkpwaté mekôn wo ye wôé be.
Benyañebéé bap ba ye wuabane si e mise map me lôô. Ba ye sa menda map a jap e binga bap.
Me nyô, ma tindi beméde be wosane be, mbe be ne te simesan ajô argent, nalé fe or te jô be jam
bilaé biap bia ye wua bisoé bi bôte si, nalé fe te éngôngol e be bone ba bialé; dise dap da ye bo njet mfaʼa bon .
Nalé Babilôn, étôtoʼo jôme bijôé ya meyoñ , abeñe jôme mebune bekaldééñ, a ye bo ane Sodom a Gômor, mbe Zambe a nga tyam.
A ye bo bilik bôt te fe tabe été nnôm éto. Mone Arabe a ye bo te lame nda éndelé jé été, nalé fe bebaʼale mintômba ba ye bo te beta tebe été. étabaʼa mimbam biyem.
Ve bôte ya nkôte si ba ye jeñ étabaʼa jab été; mekuñ ma ye jaé e menda mé, a bʼéngutu ba jaé été, nalé fe na bikela ya fé bia ye ke bia tyelé si yʼété.
Mekamenyañ ma ye bi étabaʼa e beta menda ya tison, a bemvak e abeñe menda bejô bôt été. Eyoñe Babilôn é mbeme kui alu da te ke bebe nye yôp.
Nti a ye ko Yakob éngôngo, a ye beta tob Israél nalé a ye beta tooé be e si jap; mintabe mia ye zu koone be, nde ba ye fulan e nda bôte Yakob.
Meyoñ me bôt ma ye nyoñ Israél a kee nye e si jé, e si Nti été, Israél a ye nyoñe be; ane bebo bisaé, befam a binga, a ye bi ba be nga bili nye nkôm minkôm, a a ye jôô ba be nga tibili nye.
E môse Nti a ye ve wo awoʼon, e mvuse minjuk a bindeʼelaʼa, e mvus éto ôlo é nga bete wo bitu,
éyoñe te wo ye tobe mejô ma wosane njô bôte ya Babilôn mana na: jia! Ntibili bôt a nji fe bo nga? A étibelaʼa fe é kômeya mane nga?
Nti a buʼuya keʼe mbia be bôt, nkasa bekpweʼele bôte bevok.
Nyô a mbe a bôme bôt ayoʼo dé été; a minkasa te kʼawoʼon, nyô a mbe a jôô meyoñ me bôt ayaa dé été; ba tôñesane nye éyoñe ji éngôngole momo.
Si ése é bili awoʼon a évôvoé; bôt ba yia bia ya mefôn.
Jaʼane besipré, a besédre ya Libañ fe ba vak, amu ajô dôé na: nté ane ô nga ku, bebaʼé bilé be nji beta bete bia nyô.
Vôme ya miñwuan a ngamelan asu ya batane nsoone wôé; a vele miñwuan ôyo amu wo, nalé fe biwôlô bi bôt; a bo na bejô bôte ya meyoñ mese be kôlô bito minjôane biabe yôp.
Bese ba kobô a jô wo na: wo fe ô nji bi ngu ane bia! Wo fe ô ntoo ane bia!
Mebune môé me wuabaneya e vôme ya miñwuan, memvete môé me kobôʼô. wo bômbô e minsoñe yôp, a minsoñ mi ne mfinga wôé.
Jia! O kômeya ku ô soʼo yôp, a ôteté wo faé, a mone ya melendé me tyé! O bibaneya e si, wo ndañe meyoñ !
O mbe ô jôʼôk e nleme wôé été na: ma ye bet e yôp, ma ye telé éto njôane jam ateté Zambe yôp. Ma ye tabe e nkô, e vôme bezambe be wôʼô sulan, mfaʼa akuʼu yʼakôé.
Ma ye bet abôbône minkut, ma ye bo ane Nyô a Dañ Ôyabe Yôp.
Ve ô wuabaneya e vôme ya miñwuan, e vôm a dañ édok ébé si.
Ba ba yene wo ba toé wo mise mabe nyô, ba tuʼa fombô wo be jôʼô na: ye môt a nga tiʼitane si a kpwé bijôé ye nye nyô?
Nyô a nga bo si nyô bilik, bitison ve si si, a bo mimbôʼô na mi bo te bulan e menda map?
Ya! Bejô bôte bese ya meyoñ , be bôô ôyo a duma ese, môt ase e soñe jé.
Ve wo, ô wuabaneya soñe jôé ôyap, avalʼane ntyaé élé ô nʼangôndô, avalʼane mimbim mi bôt be nga wôé, a nkpwaté mekôn be nga wua e mekoʼo yʼébé yôp, avalʼane mbim ba tibi a mebo.
Mia be be mia ye bo te fulan afube mesoñe da amu ô nga jiane si jôé, amu ô nga wôé bôte bôé. Mvoñe bebo abé ja ye bo te beta totebane jôé nnôm éto.
Kômesaʼane wôé bon amu abé ya beésa bap! Be boʼo te beta kôlô si asu ya nyoñe si a jalé je a mewosan.
Ma ye ke be ngame yat nalé Nti ya minsamba mewosan a jô; ma ye vaa jôé a mebukaʼa ya Babilôn, bôte ba bialé be nye a mvoñe bôte jé, nalé Nti a jô.
Ma ye bo Babilôn élobé a vôme bemvep ba tabe, a ma ye vose nye a évoʼo ya ntyaman, nalé Nti ya minsamba mewosan a jô.
Nti ya minsamba mewosan a kaneya ngana a jôʼô na: jame me bili nkômbane ya bo da ye boban, jame me tyiʼiya da ye tôéban.
Ma ye buʼu mon Asirieñ e si jam ébien été ma ye tibi nye a mebo e minkôle miame yôp; ébôñeté jé ja ye kôlô be be, a e mvabe jé ja ye kôlô bitule biabe yôp.
Ntyiʼane wom asu si ése ñwô le. Nsamane wo wom e meyoñ mese ñwô le.
Nti ya nsamba mewosan a nyoñeya ntyiʼane wu, za a ye tyame wô? Wo wé ô ne nsaman: za a ye bulane wô mvus?
Mbu njô bôt Akaz a nga wu, ayaa dina e nga koban: 
te vak a si Befilisteñ ése na ntum ô mbe ô bômô wo ô buʼiya! Amu akpwe da ye so e mvoñe nyo, a éfaʼalé jé ja ye bo dragoñ a yele.
Eyoñe te mintôle mi bone minzôzoé mia ye bo ngule ya di, nalé fe bingôngole bi bôt bia ye yene vôme ya tabe mvoʼé; ve ma ye bo mvoñe bôte jôé na é wu a zaé, a mebukaʼa ya bôte bôé ma ye wôéban.
Yiik, a mbé ! Yônôk, a tison! Boʼo atek, a si Befilisteñ ése. Amu ôtita wo so akôé, teke môt éziñ a kôlô minsamba ya nsiñe wôé.
Ba ye yalane minlômane yʼayoñe te aya? Na Nti a nga telé Sioñ, a na bingôngole ya bôte bé bia yene vôme ya sobô été.
Nkulane mejô ô too Môabe ngame yat alu be nga sa tison Ar-Môab nde tison éte é nga man. A alu be nga sa tisone Kir-Môab nde je fe é nga man.
Bôte ya Dibôn be beteya e vôm anʼétyi na be yôn. E Nébô a e Médeba, Môab a yi. Minlô mise mi ntoo mintui, zel ése ki ntyiʼan.
Be beʼe minkuta e minjoñ; e mendile yôp a e mevôm mevôm, môt ase a yôn a kuli miliʼi mis.
Hesboñ a Eléalé ba yôn, metyiñe mab ma wôʼé a kui Yahat, ajô te bôte mewosane ya Môab ba bete tyiñe ñyôn, woñ ô ne be e minlem été.
Nleme wom wo yôn ajô Môab, bekee mimbile ba tup a kui Sôar, a a kui Eglat Selisiya; bôt ba bete nkôle Lukit be yônôk, ba yône du ya njuk ô kuiya, e zene ja ke Ôrônayim;
amu mendime ya Nimrim me veleya, amu bilok bi maneya kôt, ôbut ô maneya diʼiban, a bilok bi ntoo momo.
Ajô te ba toʼé jôm é liʼiya be a beʼe bikaʼé biap ôtôñe bone bilé yat.
Amu du da bômane minné ya Môab; miñyône mié mia wôʼé a kui Eglayim, miñyône mié mia wôʼé a kui Bir Elim.
Mendime ya tisone Dimon me ne njalan a metyi, a ma ye lôme mimfefé bidim mi mam e Dimon: ngbwengbwem ja ye wosane befam awu ya Môab, a wosane fe mebukaʼa ya si jé.
Lômane njô bôte ya si éte mone ntômba, ataté Séla éyoñ wo lôte nkôte si, a ke mfaʼa nkôle ngone ya Sioñ.
E minsaé yʼôsôé Arnon, bengone ya Môab ba ye bo ane anone da tup, be titaʼane de e mumbaʼa map.
Ba jô na: Boʼone ékôan, nyoñane ngume ntyiʼan: boʼo nsisiñe wôé na ô bo ane alu, soléʼé e ba be nga titan, te ba kulan e ba be nga tup!
Kañeseʼe na bôte ya Môab ba jeñe vôme ya sobô be tabe be wo! Boʼo mfaʼa wop asoé asu nyô a sa be. Eyoñ ékpweʼele ja ye man a étibelaʼa ja ye kui asuʼu, éyoñe môta nsa a ye bo momo
éyoñe te ñhe, amu ô ne mbamba môt, éto njôan é ne ngu a ja tabe ja ye boban asu mvoñe bôte David. A ye tabe éto njôan ane ntyiʼi mejô a bôô évevé ajô nya ntyiʼane mejô a zôsôô .
Bi nga wôʼôtane mebune me Môab, mebun ma dañe nné, ñyenan émien anen wé a mebune mé.
Ajô te Môab a yône Môab, môt ase a yôn; mia kobô menyiñ ajô Kir Arés a ntoo si si, mi ntoo nteʼan ne bôlôt.
Amu mefane ya Hesboñ me nga mane bobelan, bivete ya meyoñ bi maneya baʼé minkuʼu mindiʼi ya Sibma, mmie mi mbe mi kelek a kui Yazer, mmie mi mbe mi faʼa e li a li nkôte si; mintyaé mié mi mbe mi yaék a lôte mañ.
Ajô te ma ye yône afube mindiʼi ya Sibma avale Yazer a Eléalé, ma ye nyuu wo e miliʼi mam, amu ñyône bita ô jimbiya bidi biôé a nkôane bidi wôé.
Mevak a mefôn bi jañeya e afube bilé bia wume bibuma; bia momo e mefube mindik, mevak maa bo ki fe! Nkolé bibuma bi ndiʼi woon a nji fe miate woon e minkaʼa été; me boya na ayenga mevak e man.
Ajô te miñya mia tyibelan mʼabum été ane nsañe mvet ajô Môab, avale te fe nleme wom ajô Kir Arés.
Môabe le a zu, atek é biya nye éto yʼékôndôʼô yôp. a kuiya vôme wé anʼétyi asu ya yeʼelan vʼa se nguleya bi éyalan.
Nkobô Nti a kobôya aso ayap ajô Môab ñwô le. 
Eyoñe ji Nti a jô mejô mana na: dene mimbu mila (ane mimbu môt ba yaʼane nye), duma ya Môab da ye bo jame yʼébiasé, akôsa bo a bili abui bôt, mebukaʼa ma ye dañe bo tyôtyoé, abim e ne teke mfi.
Nkulane mejô wo wosane Damas. Tame yenane na Damas a ye ke fe beta bo tison. a ye bo éyoñe ji vʼavise mbuan.
Bitisone yʼAroér bi nto bilik, mimbame betit mmie mi ntoo bie: bi ntoo étabaʼa jap, teke jôm ja ndeñele mie.
Njuʼu ô kuiya tison ôleme Efrayim, éjôé ya Damas a mebukaʼa ya Siri. Efunan ane duma bone bʼIsraél, nalé Nti ya minsamba mewosan a jô.
Môs ôte duma Yakob da ye teʼelan, a avoñe ya minsône mié da ye jañ.
Jame te da ye funan ane éyoñ ba kôane bidi mebo si, a wo nkôane bidi ki ô kôʼane fôn; avalʼane éyoñ ba tôʼô fôn e mbiʼili Berefayim.
Jôm ja ye liʼi Israél vʼayôme meko loʼo, éfunan ane éyoñe ba kolé beôlive be bibiʼi ôlé; bibuma bibaé nge bilaa bi too élé yôp, binyin nge bitane ki e mintyaé. Nalé Nti, Zambe yʼIsraél a jô.
Môs ôte, mise me môta binam ma ye fombô môt a nga té nye, a mise mé ma ye toé nyô a nʼétyi yʼIsraél nyô.
A ye bo te beta fombô metaʼa metunaʼa, ésaé ya mo mé, jôm anyu ya mo mé e nga bo: mekôn mʼakéva a biveʼela bi ne nlôñan, asu ya kañe jôp.
Môs ôte, bitisone bi aleme bié bia ye bo bilik ane afan a abôbône ya beta minkô, bilik ôsu ya bone bʼIsraél. Nalé a ye bo jame yʼateʼe nyô.
Amu ô nga vuane Zambe ya nyiane wôé, ô nji simesan akôme ya ngule jôé. Ajô te ô nga bé mefube womiene wo yene mvaé, a ô nga bé memvoñe ya mesi mefe e si été.
E môs ô nga bé me, ô nga bo na me faa, tyé kpwa ébiene yʼété, mvoñe jôé é nga kpwaé sam, vʼéyoñ éyoñe ya buʼuban é kpwaneya, bibuma wo yiane kôan bi maneya tup, biañe ya saé mbia jame ate ke momo.
Bidim! Ezuʼu bôt ja bam, éfunan ane vôme mañ ma sôk, fulufulu ya meyoñ a too ane nyô ya mendim me nʼayok,
fulufulu ya meyoñ a too ane nyôô beta mendim me mañ: ve Nti a bamé me, me ve tinekan a ke nya ôyabe, a me ntoo ntitan ane bivua évuñulu ja mialan e beta minkôle yôp, avale fʼane mbuluʼu yʼôlendé éyoñe beta ôkôs a vuñ.
Woñ wo bi bôt éyoñe ngôʼé ja vin, ve tyé é ngenane te lendé, jôm teke fe yené! Ngabe ya ba ba telé bia soé nje le, asuʼulane ya ba ba sa bia.
Ngoʼo si, e vôme mefabe ma duñ e asôé ya Etiôpi yat!
Wo wo lôme minlôman e mañe yôp, a lôme fe besitima bikôbe bilé e mendime yôp. A mia minlôman mi nʼavô, kelan, e bʼayoñe bôt e ne meyap a nyôl ékôkon, e be bôt be nʼangôndô ane be téban, ayoñe bôt e nʼéwôlô a da koʼo jôm ése, ayoñe bôte si jap é bili beta bʼasôé,
Mia, e bôte bese be too e si nyô, mia mi too e si nyô, mia ye fombô e nyungu a tele minkôle yôp, mia ye vôʼôlô éyoñe toñ ja ye jô.
Amu avale di nde Nti a kobôya ma na: me nji fôʼôsan, ve me lôô éyoñe me too vôme wom, aval ane ayôñe vian éyoñe jôp da faé aval ane ndutuu yʼélok, éyoñ ayôñe ya nkôane bidi e né.
Eyoñ éyoñe ya nkôane bidi é kpwaneya, éyoñ afube ndik e maneya kpwaé sam, éyoñe sam é ntoo bisanté bibuma, a bibuma bi maneya tôlôbô, éyoñe te ñhe ba, tyiʼi bifaʼalé, akaé a mintyaé mi ne teke volô jôm.
Ba liʼi biôme bite bise asu anone ya beta minkô da bi biôm, a asu betite ya fé; Anon da bi biôm da ye tabe e mimbime miabe yôp a ésep, a betite bese ya fé ki a ôyôn.
melu mete mimvean mia ye veban e be Nti ya minsamba mewosan mi soʼo e mo mʼayoñe bôt e nʼayap a nyôl ékôkon e mo me bôt be nʼangôndô nté be téban, e mo mʼayoñe bôt e nʼéwôlô a da koʼo jôm ése, di si jap é bili beta bʼasôé. Ba ye zuu mimveane mite e vôme jôé Nti ya minsamba mewosan e too, e nkôle Siône yôp.
Nkulane mejô wo wosan Ejipte. Tame yen ane Nti a bete nkut wo wulu avô, a zu Ejipte. Bemomo bezambe yʼEjipte ba fôʼôban vôm a too, a nleme bôte yʼEjipte wo bili be atek.
Ma ye bo na môte yʼEjipte a wosane môte yʼEjipte, môt ase ya be be a ye wosane monyañe wé, a môt ase a ye wosane môt a too nye bebé, tison ja ye wosane nyô fok, a éjôé ja ye wosane ji évok.
Ejipte ja ye dimili fek, a ma ye tuʼulan mimbôndé mié; ba ye sili bemomo bezambe babe mam a ba ba biʼi bekôn a bebo mesimba.
A ma ye kalan Ejipte e mo bejô bôt be ne njet, njenjete njô bôt wo ye jôô be, nalé Nti ya minsamba mewosan a jô.
Mendime ya mañ ma ye vele, beta ôsôé a ye kôt a dutu na si é bo ayet;
asôé e nʼanen da ye boé mendim a atôñe ya Nil da ye seʼan a kôt, minkaé a nden bia ye viele:
nsaʼa Nil a vôme Nil a suane mañ bia ye bo teke fe jôm! Jôm ése é nga béban bebé Nil ja ye kôt a tetane fé a bo momo.
Beyobe kos ba ye yôn a ba bese ba wua nnop e Nil ba ye yi, a ba ba wua mevot e mendime yôp ba ye bili atek.
Ba ba bo ésaé ya vose léñ a ba ba tiñe bifumulu bindelé ba ye bili ôson.
Mesu bisaé ma ve bôte moné ma ye bo momo a besaé moné bese ba ye bi ôlune minlem.
Bivete ya Sôan bi ne foʼo mekut, mimfefeʼe bebôndé mefeʼe mi Faraoñ, ésoʼo jap é ntoo zezé jôm. Mi ne jô Faraoñ aya na: me ne mfefek, nyeʼé bejô bôte ya kôa?
Mimfefeʼe miôé mi ne vé? Mi tyeñeleʼe ñhe wo, bi yeme jame Nti a ne ngul ése a tyiʼiya ajô Ejipte.
Bivete ya Sôañ bi ntoo mekut; bivete ya Nof bi maneya duʼuban, bi yaleya Ejipte feñ bie ki bi too akoʼo jua ya meyoñe mé.
Nti a sôéya be nsisime ya bijôñ, ajô te bia bo na Ejipte é ndeñetan e jam ese da bo été aval ane nsoʼo meyok a ke a ndembe a yôôk.
Te ke môt a ye beta bo jam Ejipte, jaʼane nlô nge njem, toʼo ntem alen nge nden.
Môs ôte, Ejipte ja ye bo ane binga, befôʼôfôʼô a benyeñenyeñ ba ye bi nye, éyoñ a ye yene wo Nti a ne ngul ése, a ye bete yôbe na a wosane nye.
A sii ya Yuda ja ye bo éko woñe yʼEjipte: éyoñ ése Yuda a ye tebe Ejipte ôsu Ejipte ja ye fôʼôban jame Nti, nyô a ne ngul ése a tyiʼiya mfaʼa ya wosane nye.
Melu mete bitisone bitane yʼEjipte bia ye kobô nkobô ya Kanaan a ba ye late Nti a ne ngul ése a nkanane ngana. Tisone jia yʼété ja ye lobane jôé na: Ir Aérés nalé a ne na tisone ya ntyamane mam.
Môs ôte akoʼo metunaʼa Nti da ye tebe e temeteme si yʼEjipte a akôn e ne ndeme Nti di ki da ye tebe bebé e nné si yʼEjipte.
Jame te da ye bo ndem a ngaa asu Nti nyô a ne ngul ése e si yʼEjipte éyoñe ba ye yône be Nti amu e bôte ba tibili be, a ye lôme be nyiibôtô nye a ye kamane be a kôté be.
Nti a ye bo na bôte yʼEjipte be yeme nye, a môs ôte bôte yʼEjipte ki ba ye yeme Nti. Ba ye saane nye a bityiʼa a mimveane ya mefup, ba ye tiñeti Nti metiñ a ba ye tôé me.
Eyoñe te ñhe a ye bo na nge Nti a nga bibi bôte yʼEjipte mbia mbiban, a ye saé be: ba ye bulan e be Nti Nyô a ye yalane meyeʼelane map a saé be.
Môs ôte njoñ wo ye kôlô Ejipte a kui Asiri. Bôte yʼAsiri ba ye zu Asiri. Bôte yʼEjipte a ba yʼAsiri ba ye kañe Zambe mfulaʼan.
Môs ôte Israél a ye zu été lale ba Ejipte a Asiri. E si yʼEjipte, ébotan ja ye bo
nje Nti a ne ngul ése a ye tote na: Ébotan é boʼo Ejipte, ayoñe dam, Asiri, ésaé ya mo mam a Israél, ngab éliʼi jam.
Mbu Tartañ, nlômane Sargoñ njô bôte yʼAsiri, a nga zu wosane tisone Asdôd a nyoñe je, 
melu mete Nti a nga kobô Ezayi e mon Amôs a jô na: Kelek a tii éyé nkuta é ne wo angeteñ, a vaa fe besilefas ô beʼe mebo; nde a nga bo nalé, ve wulu soé a minsoé mebo.
Ane Nti a nga jô na: Avale mbo ésaé wom Ezayi a wuluya soé a minsoé mebo tañe mimbu mila e boʼo ndem a ékatefoé ya ayaa me bili Ejipte a Etiôpi. 
Avale te foʼo njô bôte yʼAsiri a ye kee mimbôʼô mi bôte yʼEjipte a minkôme mi bôte yʼEtiôpi, bisoé bendôman a minnôm be too soé, minsoé mebo, minsoé memvus, akaʼa ôsone jam mfaʼa Ejipte! 
Bôt ba ye bili atek a tebe feʼe ne vema, amu ajô Etiôpi, bôte bese be mbe be buniʼi a amu Ejipte, jôme jabe ya duma. 
Eyoñe te ñhe bôte be too mefôla mesi ma ba ye jô na: Ye mbe ba, e ba bi mbe bi fombôʼô na bi ke sobô be be, na bi yene mvolan a kôtéban e mo me njô bôte yʼAsiri? Bia bia ye fam awu aya?
Mbañete ô ne ntilane na: Nkôte si ya mañ; avalʼane beôlendé ba tyiʼilane Négéb nalé ate nye nsiñ a so nkôte si ya si é ne ékowoñ:
angônda jam a litibaneya be ma. Njoñôlô a joñôlô, ntyame ki a tyam: Betek, a Elam! Bômaʼan a bita a Beméde! Ma mane mebune mé mese, nalé Nti a jô.
Ajô te ma wôʼôtane mbia mintaé angeteñe dam. Mintaé mi lateya ma, avalʼane minga, éyoñ a kôʼôlô mie: ésôbôk ja bo me na me bo te wôk, a mfôʼôban wo bo me na me bo te yen.
Nleme wom ô jañeya fé, a woñ ô biya ma; évôvoé ya mamengôʼé me nga kômbô é kôñelaneya angôndô mfaʼa wom.
Ba kôme tawôlô, bemombô ba mombô, ba di ba nyu, tebaʼane betetele, mia bivet! Wokaʼane bibene bienane mbon.
Amu avale di nde Nti a kôbôya ma na; kelek a telé mmombô na a kat e jam a ye yen.
Nge a yene vagoñ a tii e bikabela bibaé, mbete ékabela a bete éjakase yôp, mbete ékabela a bete e kamel yôp, a ntoo ve tuʼa tabe ntyel, a a tabeʼe ntyele biyoñe bibaé!
Nde nyô a fombô a nga yôtane na: a monti, me tele e vôme ma mombô ngume môs , a me tele e vôme ma baʼale ngum alu.
E jame da zu nde di: Môt a bete vagoñ a ne ntiñetane bikabela bibaé. Nde a nga kobô a jô na: A kuya Babilôn a kuya, a biveʼelaʼa ya bezambe bé be kuya si bifuse bifus.
A bôte yʼayoñe dam, mbe be nga tyaʼaban ane fôn afube dam été, e jam me nga wôk e be Nti ya minsamba mewosan, Zambe yʼIsraél, nde le me kateya mia.
Ayaa da tôñe Duma Ba yôtane ma e Séyir na: a mmombô, alu e nʼaya? A mmombô, alu e nʼaya?
Mmombô nye na: tyé ja zu, alu fe da zu. Nge mia kômbô sili jam, silaʼan: kôñelaʼan mi zu.
Ayaa da tôñe Arabi. Mia ye bômbô e mefane yʼArabi a mia minsamba be beʼe mimbaé ya Dedañ!
Zaʼa veane bôte ba wôʼô évé mendim; e bôte be too Téma ba ke ôsu ya bôte ba tup be bili belet.
Amu ba tub ôsu ya minkpwaté mekôn, ôsu ya nsoé nkpwaté mekôn, ôsu ya élaé é kolô. Osu minjuʼu ya bita.
Amu avale di nde Nti a kobôya ma na: a liʼiya mbu wua, éfunan ane mimbu ya besaé moné, wôna duma ese ya Kédar da ye man.
Ayaa e mbiʼili ya ñyenane mam. Jé é boya Yérusalém? Amu jé bôte bôé bese be maneya bet e mendile yôp?
A wo ô ne zôʼé abui, tisone bindundumba, tisone ya mevaʼa nga? Bebalé meveñe bôé be nji balebane meveñ a nkpwaté mekôn, a ba ye bo te wu bita
Bejôô bôé bese be nga tube nsamba wua. Bewua bilaé be biya be mimbôk. Bôte bese be too be wo be biya be mimbôk, nsamba wua, be kusa ke ba tub ôyap.
Ajô te ma jô na: Vaʼane me mise nyô, jôkaʼane ma me yôn mbia ñyônan; te veane ngule ya volô ma nlem , amu bidim bi ngone ya bôte bam.
Amu den a ne môse ya feʼe njañan, môse mbiban a feʼe ne vema, ñwô Nti, Zambe ya minsamba mewosan a lômeya; e mbiʼili ya ñyenane mam été, beta mfin a kuya, a miñyôn mia bet e mfaʼa ya beta minkô.
Elam a beʼe ékpwaé mekoñe mʼélaé e bevagoñ be tii a be ne mbetan, Kir ki a kuli ében atan.
Minyanebe miôé mia dañ abeñ, mi ne njalan a bevagoñ, bewulu bikabela be yabeya e mimbé,
Biôme bia kamane Yuda bi vasebaneya. Môs ôte, mi nga fombô mfaʼa biôme mewosan Ya nda é ne Afan été.
Mi lôô abui mefôla be nga yooé e tisone David, a mia kôane mendim ébata ya nké.
Mia lañe menda ya Yérusalém, a mia tyame menda asu ya yemete akak.
Mia faʼa ébé ya baʼale mendim e zañe mimfin, asu mendime ya nnôm ébatak. Ve mi ne te kee mise menan e be nyô a bo jame te, mi ne teke yene nyô a kômesane jame te ayab éyoñe mvus.
Nti, Zambe ya minsamba mewosan, a maneya loone mia e môse wu na, mi yôn, mi sôtebane mintui a tiñeti minkuta mengeteñ,
éyoñe ji yenane mefôn a mevak! Ba wôé beta biyem a tyiʼi bone biyeme tyiñ , bi di bia diban a woon a nyuban: njaʼan a nyu amu akiti bia ye wu!
Nti ya minsamba mewosan a litiya me jame te; momo, ékobe te ja ye bo te vaaban asu denan, akekui awu denan, nalé Nti ya minsamba mewosan a jô.
Avale di nde Nti ya minsamba mewosan a jô na: kele yene mbaʼale akum ate, Sebna, njôô ya nda njô bôt a sili nye na:
Ô bili jé va? Beza be ne wo bebiaé va, asu ya faʼa wo soñe va, asu ya faʼa soñe jôé yôp, a ba wo étabaʼa akôm été?
Ajô te Nti a ye sôʼôsane wo, a mba môt, a ye dutu wo mbom,
a wua wo ô ke wo biʼiti ane ébuma mfaʼa si é bili beta mefôla: nne wo ye wu wé, e wé a bevagoñ ba ve wo duma, ve be too jôm ôsame ya nda masa wôé.
Ma ye titane wo ô kôlô ésaé jôé, a vaa wo été jôé.
Môs ôte, ma ye loone mbo ésaé wom, Eliakim, e mone Ilkiya.
Ma ye jalé nye alôʼô dôé a ve nye ngu a asese dôé, ma ye kalane ngule jôé e mo mé. A ye bo ésaa asu bôte be too Yérusalém, a asu nda bôte Yuda.
Ma ye beté édibaʼa ya nda David étule jé yôp, a ye yooé, a teke môt a ye bo nguleya dip. A ye dip, ve teke môt a ye bo nguleya yooé.
Ma ye nyiñeli nye vôm a yeme ane sen a a ye bo éto njôane ya duma asu nda bôt ésaa wé.
Etôtoʼo ése ya nda ésaa ja ye tyebe be nye, mintyaé a minkpwangbwa biôm mebelan ya nda bi ne tyôtyoé, ataté mekop a kui minkaʼa mevale mese.
Môs ôte, nalé Nti a ne ngul ése a jô, éyoñe te e sen é ne ñyemetan e vôm a ne afip, ja ye téé, é buʼi a ku, a mbeʼe é nga beʼe wo ye tyamban, amu Nti a kobôya.
Ayaa ajô Tir. Yônan a besitima ya Tarsis! Amu tison éte é tyambaneya; teke fe menda! Vôme ya nyiine fe momo! Jame te e nga litibane be be ataté si ya Kitim.
Woñ ô toʼé mia mvuk, mia mi too ékôte mañ, mia bekuan abome ya Sidoñ, minlômane mienan mia dañ édoʼo mañ!
Memvoñ be mbe be béék éwome Nil, Sidoñ nye a mbe a kôʼane me; nye a mbe a nyoñe minsenge ya meyoñ .
Ôson a wo, a Sidoñ, tison ôleme ya mañ! Amu avale di mañ ma jô na: Me nji wôʼô mintaé, me nji kôʼôlô mie, me nji ke yale bisoé bendôman, nge yale bengo be binga.
Eyoñe foé ja ye kui Ejipte, bôt ba ye fôʼôban avale Tir a nga bo éyoñ a nga wôʼô je.
Kelane mfaʼa ya Tarsis, Yônan mia bôte be too ékôte mañ
ye tisone jenane foʼo le, e vôme bôte ba nyeʼe mevak? Atataʼa dé da so e kôa, ve mebo mé ma kee je é ke tabe ôyap.
Za a nga nyoñe ntyiʼan wo tebe Tir e ngame yate wu? Nyô a ne nkabe bikat, nyô bekuan abome bé be mbe mintômba, nyô bebo makite bé be nga bili ésemen e si ése?
Nti ya minsamba mewosan nye a nga nyoñe ntyiʼane te, asu ya balé mebune ya jôm ése ja faé aveñ, asu ya sili e ba bese be beʼe duma e si nyô si.
Tame dañe si jôé ane Nil a ngone ya Tarsis, teke fe vôme besitima ba tebe!
Nti a sameya wo wé e mañe yôp; a bo bijôé na bi fôʼôban; a bendéya Kanaan na a tyam aleme dé.
A jôya na: Wo ye bo te kʼôsu a bo mevak, wo, éndune ngone ya Sidoñ é nga tibane yôp! Kôlôʼô si a ke e si ya Kitim! Ve jaʼana e wé, wo ye bo te bi awoʼon!
Sii Bekaldééñ nje nyô, Bekaldééñ mbe be nji tame bo ngum ayoñe bôt; bôte yʼAsiri be nga ve si éte asu bôte be too e nkôte si; ba lôñe minkume ya mombô, be maneya tyame biwôlô menda ya Tir, be boya me ne sangaññ.
Yônan a besitima ya Tarsis! Amu tison ôleme jenan é tyambaneya!
Môs ôte ba ye vuane Tir tañe mimbu mewôme zamgbwa, abime melu me njô bôt ma tabe. Mvuse mimbu mewôme zamgbwa, Tir a ye bo ane minga ébamba e jia ji ja jô na:
nyoñe mvet, bômaʼane tison, a minga ébamba be vuaneya! Tukaʼa bôm, yiʼa abui bia, ndemben ba ye simesane wo!
Eyoñe mimbu mewôme zamgbwa mi lôteya, Nti a ye jome Tir, éyoñe te fe Tir a ye beta taté na a bi moné ya mboon ébamba ba be bijôé bise ya si nyô.
Ve minseñge mié a maʼane mé bia ye teléban étyi asu Nti. Ba ye bo te kôane bie nge baʼale bie ve bia ye volô asu ndian, njalan abume ya ba be too Nti ôsu a asu ngômesane jap ja libi.
Tame yen, Nti a ndamane si, a bo je teke fe bôt, a bulekane je a tetane bôt be too été:
ava! E ne be ntuni , nde e ne be bôt bevoʼo bese, e be masa, ane e be mbo ésaé, e be minga a jôô nda , ane e be mbo ésaé minga, e be nyô a kuan ane e be nyô a kus, e be nyô a ve ékôla ane e be nyô a nyoñ ékôla, e be nyô be bili mvôla, ane e be nyô a bili mvôla.
Si é ntoo ne sangaññ, ése ve si si; amu Nti a toteya ajô te.
Si é ne ôlun été é ntoo ne botok, si ése ja wu a tyamban. E bôte ya si nyô be ne beta minkô be nga mane wu.
Si é maneya bili mvin a bôte bé bebien; amu be maneya tyame metiñ, be maneya tyendé minjôan, be tyameya élate ya nnôm éto.
Ajô te nde biyoʼé bia mine be, a bôte be too été ki be beʼeya mekua yʼété, ajô te e bôte be too si be maneya diʼiban, a liʼiya ve tyôtyoé bôt.
Woon a ne mvaé a ntoo ôlun été, ndiʼi woon ô nga mane wu; e ba bese be mbe minlem avak be nga suu mvebe.
Mefôn me bone mengom me maneya, biduñe ya mevak bi tebeya, avaʼa ya mvet e maneya.
Woon teke fe nyuban a nyiane bia, binyunyui bi ne ngu bi ntoo ayô e be nyô a nyu.
Tisone bôt be nga mane kôlô é ntoo ntyaman. Menda mese me maneya diban, teke fe môt a nyiin été.
E minjoñ, bôt ba yône na, woon a maneya. Mefôn mese me jañeya; nkpwaan éwôse fe ô maneya e si nyô.
Jôm é liʼiya e tison foʼo ve minkpwas, mbé yʼété ô maneya bôlé, ô maneya tyamban.
E si nyô été, a e bôt été, mam me ntoo vʼane éyoñ ba suʼu beôlive nge ane éyoñ ba tôʼô bibuma bi ndik e mvuse nya nkôane bibuma yʼété.
Ve bana ba bete me tyiñe mabe yôp, ba loñ ayenga mevak, e soʼo jôb da dim asu ya ve Nti duma.
Kañane ñhe Nti e mevôm éfufube ja faé, Kañane ñhe jôé Nti, Zambe yʼIsraél e bikôte bi mañ!
Aso akuʼu si, bia wôʼô bia na: duma e boʼo be zôsôa môt! Ve ma ma jô na: Me jañeya! Me jañeya! Ngoʼo ma! Bekoñe bôt ba koñe bôt; nkoñane bôt! Bekoñe bôt ba koñe bôt.
Woñ, ébé a avot bi bili wo a môt ô too si nyô!
Nyô a mate éduñe ya woñ a ku ébé été, a nyô a kôlô ébé a bili avot; amu mezene mendime ya yôp me yombôya. a mimbôkaʼa ya si mi maneya buʼi
Si é nga salé, si é nga kpwañ si é nga suʼuban.
Si ja dembe ane nsoʼo bilam, Ja deñetan ane ébem, Mbia jam é nga bo a titi je nyô, ja ku teke nguleya beta tebe.
Môs ôte Nti, e yôb été, a ye ve nkane bita ya yôbe melep , nalé fe bejô bôte ya e si nyô été.
Ba ye taʼa be mevis, be too minkôm, e beta ébé été; ba ye futi be mimbôk. Eyoñ abui melu e lôteya, ba ye tyiʼibane mejô.
Ngon ja silibane si a jôp da woban ôson. Amu Nti ya minsamba mewosan a jôô e beta nkôle Siôñ a e Yérusalém, étôtoʼo jé été. bemvendé be too.
A Nti, ô ne Zambe wom ma ye zalé wo, ma ye kañe jôé dôé, amu ô boya étua jam; mam ô nga kak aso ayap me yeme a me ne ngu.
Amu ô boya tison avise mekok , a tison ôlem jôm é ntoo ntyaman, beta abeñe nda bikuu a tyambaneya e tison été, a be se nguleya beta lôñe nye.
Ajô te ayoñe bôt e ne ngu da ye ve wo duma, bitisone ya meyoñ me bôt ma tibili bôte bevok ma ye yeme ngule jôé.
Amu ô ne asoé asu mintetek, yaa, asoé asu bingôngole bi bôt éyoñe be too ôlun été. ô ne vôme ya sobô ôkôs a éjijine vôme ya sobô ayôñ, amu mvebe betibili bôt wo funan ôkôs éyoñ wo jimbi akak.
Avale fʼane ayôñe vian éyoñ da jimbi si é nʼayet. Wo dime minkumutu bikuu ane vôm éjijine ya nkut ja dim ayôñe vian, wo tooé jia betibili bôt évô.
Nti a ne ngul ése a ye bo beta dina asu meyoñ me bôt mese e beta nkôle nyô yôp, dina betit be nʼavoñ a minnôm mi woon, mevoñe betit be ne mvaé abui a minnôme mi woon mi ne nya nléan.
Eyoñe te a ye vaa ntendé a yalé bôte bese, mfinga wo buti meyoñ me bôte mese.
A bo awu momo jam nnôm éto; Nti a ne Zambe a fimi miliʼi ya mesu mese, a bo na ôsame ya bôte bé a jañ e si nyôna ése été: amu Nti a kobôya.
môs ôte ba ye jô na: e Zambe wongan nye nyô, e Nye bi nga too nye ndi, a Nye a nga nyii bia, Nti le, Nyô bi nga too nye ndi; ntyelaʼane si a mvakan amu nyiane wé!
Amu wo Nti ô ne e nkôle wu yôp; a be maneya tibi Môab a mebo vôm ate, avalʼane ba tibi mbuan ébata mbuan été.
A same mo mé ézezañe ébata te avalʼ ane môt a jok a same mo na a jok ve Nti a sili mebune mé si éyoñe a sili melame ya mo mé si.
Mfaʼa ya mekaʼa môé a Môab, mfaʼa ya aleme dôé e nʼôyabe yôp, Nti a sôʼôlôya bie si, a kpwéya a wua bie si, e mbuluʼu été.
Môs ôte, ba ye yia jia ji e si ya Yuda: bi bili éwôlô tison; ja ve bia nyian ane akak a ane ében.
Diʼane mimbé, nalé ate ayoñe bôt e ne zôsôô , e di e nga baʼale mbunan da ye nyiin. 
Nyô ôsimesane vié ô yeme be wo, wo baʼale nye mvoʼé mvoʼé amu a too wo ndi nlem .
Bunaʼane Nti nnôm éto amu Nti a ne Nti, a ne akôme ya melu mese
a sôʼôlôya ba be nga too mevôm me nʼôyabe yôbe si, a siliya tison é nga zalé si a siliya je a kui tyia, a boya je na é nnambe mbuluk.
Ba tibi je a mebo, mebo bingôngole bi bôt, e medaa mebo minteteʼe mi bôte si.
Zene zôsôa môt é ne tetele. Wo ô ne zôsôô , wo bo zene zôsôa môt ne tiññ.
Ajô te bi too wo ndi a Nti mfaʼa ya zene wo bendé na bi tôñ. Nlem ôse wo kômbô na ô tote jôé dôé ô sili wo mvolan.
Nleme wom wo kômbô wo a alu, nsisime wome fe wo jeñe wo e be mamien été. Amu éyoñe mintyiʼane mejô miôé mia yené e si nyô, e bôte be too éte ba yéʼé zôsôô .
Nge ba bo mbia môte mvam , a nji ke yéʼé zôsôô , a ve émien e mboon abé e si ya zôsôa mboon. a a nji semene éjijine Nti
A Nti, e wo wôé ô ne ôyabe yôp ve be ne teke wô yen. Ba ye yen njiban ô bili a mboone mam wo bo mfaʼa bôte bôe, éyoñe te ôson wo ye bi be; a éyoñe te nduan ja ye mine besiñe bôé.
A Nti, wo futi mvoʼé e be bia, amu jam ese bia bo, wo wo bo de asu dangan.
A Nti, e Zambe wongan, azezambe afe, sa wo, be nga jôô bia; vʼamu wo étam, nde bia loone jôé dôé.
Bewu ba ye bo te beta nyiñ, miñwuan mia ye bo te wômô; nalé ate ô nga zu a jiane be, a ô nga vaa nsimesan ôse ya simesane be!
O boya na, ayoñe dangan e nnen, a Nti! Ô boya na ayoñe dangan e nnen, a ô nyoñeya duma, ô maneya sulu minné mise ya si e mvus.
A Nti, be nga jeñe wo éyoñe be nga too ôlun été; be nga yeʼelane wo, éyoñe melebe môé me nga jimbi be.
Avale minga a nʼabum a tat a yôn e mintaé éyoñ a kôʼôlô mie a né, nalé ate bi mbe, ôyab a wo, a Nti!
Bi nga nyoñ abum, bi nga wôʼô mintaé, a éyoñe bia biaé, bia biaé foʼo vʼévuñulu: bi nji ke bo mame ya nyii si nyô, nge soo mimfefé mi bôt été.
Miñwuane miôé mia ye wômô! Mimbime miam mia ye tebe tetele! Veʼan ayo a fôn a mevak, mia mi too mbuluʼu été! Amu mfôô mendim a ne nyô yʼéfufup, a si ja ye beta ve miñwuan éfufube môs .
Kelek a ayoñe bôte dam nyiʼin e bitune menda biôé a dibe mimbé miôé e mvuse jôé; sobôʼô ôyôme nté, akekui ayaa e lôteya.
Amu ô lôô Nti a kui étabaʼa jé atan, asu ya leb ékobe ya bôte be too si nyô; a si ja ye bo na metyi me yené, ja ye bo te beta solé bôt be nga wôéban.
Môs ôte, Nti a ye lebe Léviatañ, nyo ja tup, Léviatañ nyo é nʼékotekot, a ye lebe je a nkpwaté mekôn ô nʼayet, anen a ngu. A a ye wôé ébibi é ne e mañ été.
Môs ôte, yiʼan afube mindiʼi e bili woon a ne mvaé jia.
Ma, Nti, me ne mbaʼale yʼété, ma sôôé mendim été éyoñ ése; mekaé yʼété me za mane viele. Ma baʼale de alu ba amôs.
Ayaa e nji bo be ma, ve nge da kui na me wosane biyo a ndôé, ma ye wulu bie yôp, ma ye diʼi bise nsamba wua.
Vengevenge ve ba nyoñe ma ane vôme ya sobô, nge ba bo élate a ma mvoʼé , yaa, nge ba lat a ma mvoʼé .
Melu ma zu, Yakob a ye bi mimfefé minkañ; Israél a ye kui bisôsoñe mekaé a sam, a a ye jalé si nyô a bibuma bié.
Ye Nti a nga bibi nye, ane a nga bibi ba be mbe be bibiʼi nye? Ye a nga wôé be ane a nga wôé e ba ba wôé be?
O nga wulu ajô dap mbamba ñwulan; Nti a nga tyamelane nye a évuñulu é ne ngu, e môs évuñulu ya jôbe da tôô ô né
nalé ate nye ékobe Yakob é vasebaneya, a jam da toñe njaman yʼabé dé nde di: a bo mekoʼo ya metaʼa metunaʼa éfunan ane mekoʼo mʼétek; me maneya kôñelane mbuluk, mekône me zambe ya Kanaan a éveʼela zamba jôp bia ye bo te beta tebe.
Amu tison ôlem é liʼiya étam. E ntoo étabaʼa é liʼiya éfut a bilik, ane vôm ane bôte momo; nne mone nyak a di valé, nne fe a bômbô valé, éyoñe te a sondô mane tyame bisaé.
Eyoñe mintyaé mia kôt, ba buʼu mie; binga ba zu futi nduan été. Be mbe bôt be ne te kʼatyeñ, ajô te nyô a nga té be a nji ko be éngôngo; nyô a nga mé be a nji ke mvamane be.
Môs ôte, Nti a ye suʼu bilé ataté Efrat a kui asôʼô yʼEjipte; a ba ye toʼé mia wua wua, a bone bʼIsraél!
Môs ôte beta toñ a ye loñ éyoñe te ba be nga jañ e si Asir; be nga tyamelan e si Ejipte, ba ye kañ asu Nti, e nkôl ô nʼétyi, e Yérusalém.
Ngoʼo ékate mebune besoʼo bilame yʼEfrayim, mvielane same ja ve abeñe dé na e faé vôme nyô a kobô ajô Samari valé a ngenane te tyamban e mbu 722 Yésus a ngenane te bialé ateʼe mbiʼili yôp asu bôt be maneya bili bi lam.
Tama yenane ngungule môta mewosane Nti, éfunan vʼane nkulu metaʼa, ane beta ôkôs a tyame biôm, ane nkulu a kuli ndône mendim me nʼayok: a ye kpwé biôme bise e si a ayoʼo ese.
Ba ye tibi ékate mebune me bone bʼEfrayim a mebo;
a mvielane sam ja bo abeñe dé na e faé ateʼe mbiʼili yôp, ja ye bo ane ébuma fig ja tôlôbô te na éseb é za kuik nné ane môt a yene je, ve kolé a di je.
Amu môs ôte Nti ya minsamba mewosan a ye bo ékate ja faé, abeñ a édima mbot asu mebukaʼa ya bôte bé.
A ye veñesane nsisime ya zôsôô asu môt a too éto ya ntyiʼane mejô, a ngu e be ba ba tindi mewosan me kôlô e mbé akaʼa ya tison.
Ve be fe ba yeñelan e bilam été. A binyunyui bi ne ngul bia yalé be feñ; ntuni a nkulu mejô ba yeñelan e binyunyui bi ne ngul abui; bilam bi mineya be be jañeya a binyunyui bi ne ngu; ba ndembe be kuluʼu mejô ba yeñelan be vaʼa ntyiʼan ajô.
Betawôlô babe bese be ne njalan a bendôlô bap, mvine jab é ne vôm ase.
Ba sili na: A kômbô yeʼele beza a kômbô kôñelane beza minkulane mi mame mié? Ye be bon be ndôme tyi mebé? Ye be minkeñelé mi bon mi ndôme suu abé ?
Ba yeʼele nkulu mejô be baʼalaʼane na: Salasa, Salasa, kalaka, kalaka, zer Sam, zer Sam,
Ya! Nkobô bôt be ne te tuʼa wôk, Nti a ye kobô ayoñe bôte di a nkobô bikuu!
E too ke na a nga jô be na; awoʼon nde di, jôkaʼane môt a ne nteʼan a woʼon, évôvoé nje ji, ve be nga bo teke kômbô wôk.
Ajô te nkobô Nti wo ye bo mfaʼa wob ve: kalaka, kalaka, zer Sam, zer Sam. Nalé ate a ye bo na éyoñ ba wulu, ba ye ku kayale, a bibôk bia ye buʼi be, ba ye bili ôlam a bo minkôm.
Ajô te vôʼôlaʼan nkobô Nti éyoñe ji a mia bekpweʼele, mia mia jôô ayoñe bôte di a Yérusalém.
Mia jô na: Bi nga bo élat a awu, bi maneya bo ngbwa a vôme ya miñwuan. Ebubua ja zu, éyoñe ja ye lôt, ja ye bo te nnambe bia, amu bi boya na minna mi bo bia vôme ya sobô, a asoé dangan e ne meduʼane si.
Ve da avale di nde Nti a ne Zambe a jô na: me bôôéya akoʼo da jibi meveʼele mese e Siôn, édima akoʼo ya jua, mbôan asu ya bo mbôkaʼa. Nyô ase a yeʼebe été yôp a ye bo te same,
a ye nyoñe nkobe metiñ ane nkole ba limi menda a zôsôa ntyiʼane mejô ane lévo belôñe menda. A metaʼa ma ye vos asoé minsos a mendim ma ye beʼe étabaʼa jenan a kee je.
Elat mia bʼAwu ja ye tyamban, ngbwa mia be vôme ya miñwuan ja ye man. Ebubua ja zu, éyoñe ja ye lôt, ja ye koʼo mia.
Eyoñ ese ébubua te ja ye lôt, ja ye bi mia, amu ja ye lôte mametyé, mamengôʼé, môs a alu, nkoban ajô ébubua te wo ye ngômelane bôt,
Enoñ ja ye bo étua étun asu ya same nyôl été, mfinga ki étua ndame tyôtyoé asu ya nyiine wô été.
Amu Nti a ye kôlô si avalʼane a nga bo nkôle Perasim, a ye tyibelan aval a nga bo mbiʼili Gabaoñ asu ya bo ésaé jé, éyeʼan ésaé jé, asu ya bo ésaé jé, angônda ésaé wé.
Eyoñe ji te beta bo ésaé bekpweʼele, mengataʼa menan me za beta tabe ntiñetan, amu me wôʼôya jame di e be Nti a ne Zambe ya minsamba mewosane na: ntyamane ya ngum si ôse wo zu boban.
Keʼane melo a wôʼô tyiñe jam! Vôʼôlaʼan a wôʼô nkobô wom!
Nyô a senane si na a bé mvoñ, ye a senane melu mese? Ye a faʼa si jé a bune je melu mese?
Eyoñ a maneya jéé je ngaa a miase mefese me niél a mefese me kumin été, a futi nlisi minnoñ, a bé fôn ngume vôme wé a épôtre éwome yʼété?
E Zambe wé a nga yeʼele nye avale a yiane bo, a nga tyeñele nye.
Be ne te tyaʼa niél a jôm é nʼakap, a be ne te biʼiti nka vagoñ e kumine yôp; ve ba tyaʼa niél a ntum , be bibiʼi ki kumin a ôlé.
Ye ba koʼo blé? Momo be nji bibi nye te nné; ba lôte minka mi vagoñ a bikabela bié été yôp, ve be nji koʼo nye.
Jame te fe da so e be Nti ya minsamba mewosan; melebe mé me nʼétua abeñ, a mbamba mboone mame wé ki anen.
Ngoʼo Ariél, Ariél! Beta tisone David a nga vule minkan! Betaʼane mbu e mbu ôfe yôp, jôkaʼan mebôk me boban éyoñe jap.
Eyoñe te ma ye miate Ariél, a ye bo foʼo ve du a ntat, a ye bo mfaʼa wom vʼane mbeʼe nduan ba diʼi biyem ba tyik.
Avale David a nga bo, nde ma ye vule minkane ya wosane wo, ma ye bômane wo a biôme ya kolé wo ôbak, ma ye telé beminsini ya wosane wo.
Eyoñ ô bibaneya, tyiñe jôé ja ye so si été, nkobô wôé wo ye so mbuluʼu été teke tuʼa wôʼé. tyiñe jôé ja ye so si été é too ane nyô ya môt a so miñwuan, a nkobô wôé ane vioñ, wo ye so mbuluʼu été.
Ezuʼu ya besiñe bôé ja ye bo ane ônyenyam asup, a nsamba betibili ane bivua bia yele. atemeteme na,
Nti ya minsamba mewosan ve suan, e ndume mveñ été, e mfôʼôsane si a e beta éduñ été, nalé fe ôlende e nkule été a e nkabaʼa nduan wo diʼi été.
Jame te da ye bo ane biyeyem, ane jame môt a yen a alu, e be jama bôt a mbe a wosaʼan Ariél, e be ba bese be mbe be boʼo nye bita, be mbe be ndeñeleʼe nye a bametane nye.
Da ye bo ane vôme ñwôʼô zaé a yeme biyeyem a jaʼak, vʼéyoñ a veeya, a kooé na abum é too nye ékôkoé, ngʼaval ane ñwôʼô évé a yeme biyeyem a nyaʼa mendim, vʼéyoñ a veeya a kooé na nyôl é too nye nteʼan a tyiñe nkôt. Nalé ate a ye boban e be jama bôt a nga wosane beta nkôle Siôn.
Jame te e boʼo mia metema jam a tabaʼane menyu me yoo, boʼone ndim a tabaʼane je, soʼané ve sa amu bilam, kelane mia ndembe, ve sa amu menyu,
Amu Nti a sôôéya mia nsisim ôyo melom, a dibeya mia mis, mia bekulu mejô, a butiya minlô mienan, mia beyene mam.
Nkulane ya mam mete mese ô ne mfaʼa wônan ane mejô ya kalate a ne mfetan, nye ba kalan e môt a yeme lañ, be jôʼô na: Tame ñhe lañ e jame di nye ki ve yalane na: Me nji bo ngu, amu kalate a ne mfetan. 
Eyoñe te ba kalane nye môt a nji yeme lañ be jôʼô na: Tame ñhe lañ e jame di, nye ki ve yalane na: Me nji yeme lañ.
Nti a jô na: Bôte ba ba subu ma bebé vʼa nkobô, biyaé biab étam mbie bia wumulu ma, ve minleme miab mi ne mʼôyap. Woñ ba liti na ba ko ma ô ne vʼatiñe ya bôt, ve nyeʼelan ô nga veban.
Ajô te ma ye ke ôsu a liti be bitua bi mam, nalé ate feʼe mimfefek ja ye jañ été, a atyeñe mintyetyeñ da ye tek.
Bidim! Ba bo mam asoé asu ya solé Nti mefeʼe map. Ba fuʼu mam e dibi si a ba jô na: Za a lôô bia? Za a fombô bia?
Zʼavale mfolane bisaé di! Ye ba ye nyoñe mmé meviek e señ ékon a bo je ésaé? Ye ésaé ja ye jô nyô a nga bo je na: a nji bo ma? Ye vieʼe ékon wo ye jô nyô a nga bo wô na: a nji yeme jôm?
Ayab éyoñ teke lôt ye e nji bo na Libañ a ye veñesan afube bilé bia wume bibuma, afube bilé bia wume bibuma ki da ye veñesan étyit afan?
Môs ôte mindôndok mia ye wôʼô nlañane ya kalate a mise mindindim ma ye yen me kôlôʼô ndim a dibi été.
Ba ba sili bebiene si ba ye dañe dañe vak e be Nti a bingôngole bi bôt bia ye fôn amu Nyô yʼIsraél a nʼétyi,
amu asuʼulane ya betibili da ye kui, bekpweʼele ba ye bobane momo a ba bese ba tebe mesoé asu ya bo mbia be mam ba ye jiaban:
nalé ate fe mfaʼa ba ba bo na môt a tôbane melep a mejô ya menyu map, ba ba lame melam éyoñe mejô ma koban aba mejô a dutu môt a ne te bijô njuʼu été.
Ajô te Nti a kobô na: Zambe ya nda Yakob ataté éyoñe ji, Yakob a ye bo te beta bili atek, asu dé da ye bo te beta yelekan,
amu bebien nge bone bap, Eyoñe ba ye yene jame ma ye bo ézezañe jap, ba ye telé jôé dam étyi; ba ye telé Nyô Yakob a nʼétyi étyi. A ba ye ko e Zamba Israél woñ.
E ba minsisime miap mi nga joʼotan ba ye nyoñe fek, a ba be mbe be kobôʼô menyiñ, ba ye nyoñe nyeman.
Ngoʼo mia e bone ba bene njôan, nalé Nti a jô! Amu mia bôndé mefek e momo été a bo bilat nsisime wom momo été, nalé mia beté abé e di avoʼo yôp!
Ba wulu a lumbu Ejipte, teke taté sili nkômbane wom, a jeñe vôme ya sobô e be Faraoñ, a jeñ awuʼubu éjijine yʼEjipte si!
Asoé ya be Faraoñ da ye suʼulane mia ôson, a awubu éjijine yʼEjipte si ki, da ye liʼi be melo me gbwame.
Awolo ebiene di bivete biab bi ntoo e sôañ, minlômane ki mi vameya e Hanés.
Bese ba ye bili ôson amu ajô ya ngum ayoñe bôt, nde da ye bo teke mvolane be be, toʼo mfaʼa ya volô be toʼo mfaʼa ya suʼu be, ve nde da ye bo ôsone viap, a ôsame wop.
Betite be beʼe mimbeʼe ba siliki étune ya nké, be tulaʼan éfuse si é ne njalan ôlun a biyebe, njalan a mimfôfôle bengbwengbwem mia bam, mekpwe a benyo ba yele, ba beʼe akum a bidima bi biôm e memvuse bijakas a bekamel yôp, ba kee biôme bite e bʼayoñe bôt, e nji bo mfi mfaʼa môt éziñ.
Ba kee bie Ejipte, nye mvolane wé ô ne baduʼu, jôé ma ve nye e ne na: Rahab, nyô a ne te fôʼôsan.
Kelek éyoñe ji a tili mam mete akok ôsu viap, a kpwele me e kalate été, nalé ma ye tabe a kui e môs wo suʼulan, nnôm éto a nnôm éto.
Amu be ne ayoñe bôt da bene njôan, e bon be ne melo, e bon be nji kômbô vôʼôlô metiñe me Nti.
Ba jô befombô mame na: Te yenan! A beyene mame na: te yenane mam me ne bebela asu dangan, katane bia mame meduʼan, yenane mam me nji bo bebela!
Liʼane zen , a keane fefele zen , vaʼan e Nyô yʼIsraél a nʼétyi e vôme bi too!
Ajô te Nyô yʼIsraél a nʼétyi a jô na: amu mia bene njôane wu, a ve ndi jenan mboan abé a mvô, a amu mia nyoñe be ane ntume nnôm,
ékobe te ja ye bo mia ane vôme beta mfin wo salé, étute ve kui, e temeteme na, mfine te ve buʼi.
Mfin wo veñesane menyuñ ane ndeʼe ékone mmé biôm ba te bôé: teke jam afe ya bo. Menyuñ ma liʼi, be se nguleya yene ve abime be ne nyoñ atyeʼe nduan e di, nge labe bone mendim ébata.
Amu avale di nde Nti, Nyô a ne Zambe a Nyô yʼIsraél a nʼétyi a jôya na: nyiane wônan wo ye bo e mbulane ya bulane be Zambe a awoʼon été. Ngule jenane ki évôvoé a ndi nlem été. Ve mi nji kômbô nalé!
Mi nga jô na: Momo Bia ye tube bikabela yôp! Ajô te mia ye tup. Bia ye bete bebebe bikabela ba ke avôle yôp. Ajô te ba ba ye tôñe mia, ba ye mate avô!
Avalʼane môte wua, bôte toyini jia ba ye tube ayaa môte wua, a éyoñe bôte betan ba ye yaa, mia ye tub akekui mia ye liʼi ane jôm é beme abôbône nkôle yôp, ane ndem e nkôle yôp.
Ajô te Nti a yange asu ya liti mia mvam , ajô te a ye kôlô si asu ya ko mia éngôngo; amu Nti a ne Zambe a ne zôsôô; ébotan é boʼo be ba bese be too nye ndi!
Amu ayoñe bôt da ye beta tabe Siôn, e Yérusalém, wo ye bo te beta yôn! E nloone ya ñyône wôé, a ye mvamane wo; nné ane a ye wôk, a ye yalane wo.
Nti a ye ve mia bidi éyoñe mi nʼôlun été, a mendim éyoñe ma ye jembane mia; e ba ba yeʼele wo, ba ye bo te beta tebe fefe, ve mise môé ma ye yeme ba ba yeʼele wo.
E mvuse jôé melo môé ma ye wôʼô ajô dina na: zen nje nyô, wulaʼan été! Eyoñe mia ye ke mbo nnôm nge mbo nga.
Argent ane nyañan e bengunemelane benane nyô, mia ye yene nye ane te mfuban , avale te fe or a ne be ñwoʼon. Wo ye mialan menyiñ yʼété ane jôm é ne mvin: wo ye jô be na: Kôlaʼane va!
Eyoñe te Nti a ye noo mveñ e mvoñe wo ye bé si, a bidi si ja ye yô bia ye bo abui a mvaé; môs ôte mimbame biyem mia ye ke di e miñyanebe mi ne ndam.
Benyak a bijakas bia senane si bia ye di bidi bi bili nku, mbie ba ye seʼese a ésobelé a ébak é bili mesôñ.
E beta nkôl ase a ne ôyabe yôp a e mone nkôl ase a ne mbetan, bone bʼasôé a atôñe mendim da ye bo, e môse ya beta ñwôane bôt, éyoñe beta minkum mia ye ku.
Efufube ngon ja ye bo ane éfufube jôp, a éfufube jôp ja ye dañe ngu tañe biyoñe zamgbwa, ane éfufube ya melu zamgbwa, e môse Nti a ye tiñeti aveñe ya bôte bé, a yete fôle ya minkasa miap.
Tame yen: jôé Nti da so ôyap; ayaa dé e ne ayôñ, ayaa te e nʼadit; biyaé bié bi ne njalan ayaa, a ôyeme vié wo funane nduan ja diʼi;
mvebe wé wo funan ôtôñe mendim wo kui ndôn, ñwô wo bet a kui tyiñ , asu ya seʼese meyoñ me bôt a éseʼese ya njian. a asu ya futi kandé e nkeʼe meyoñ me bôt na, a kee me e vôm me nji kômbô.
Ve mia (bôte ya Yérusalém) mia ye yia bia aval ane alu ba jem abôk. Nleme wônan wo ye vak aval ane nyô a wulu a tyiñe mfañ, asu ya ke e nkôle Nti, e be akôme Israél.
A Nti a ye bo éjijine tyiñe jé na be wôʼô je, a ye liti wo wé wo bibi éyoñe ya ayaa dé été a nkabaʼa ya nduan ja diʼi, a nkulu a ôkôs a metaʼa.
Mon Asirieñ a ye ko woñ éyoñ a ye wôʼô tyiñe Nti; Nti a ye bibi nye a keʼe jé.
A mbiban ôse ya nkasa ô ne asu dé, ñwô Nti a ye bibi nye, tyiñe mengom a memvet ja ye wôʼé; Nti a ye wosane nye wo mbetane yôp.
Aso ayap, avise bilé e ne nkôman, ntaʼan asu njô bôt, é too édok a ndam; avise bilé dé e ne nduan a njaʼa abui abui; mvebe Nti aval ane ôtôñe sufre wo ye boʼé nduan été.
Ngoʼo ba ba lumbu Ejipte asu ya bi mvolan, mbe ba yeʼebe e bikabela a tabe bevagoñ ndi amu abui dap, a tabe fe bewulu bikabela ndi, amu ba dañe ngu, ve be nji fombô mfaʼa Nyô yʼIsraél a nʼétyi a né, a be nji jeñe Nti!
Ve nye fe, a ne fek, asu ya zuu bidim; a ne te bulane mejô mé mvus; a wosane nda bôte bebo abé , a wosane fe mvolane ya ba ba bo ékotekote ntyiʼane mejô.
Mon Ejiptieñ a ne môt sa ñhe ôzezambe; bikabela bié bi ne minsôn, sa ñhe nsisim . Eyoñe Nti a ye same wo wé, Nyô a ve mvolan a ye kolé ôbak, Nyô ba volô a ye ku, a bese ba ye wu nsamba wua.
Amu avale di nde Nti a kobôya ma na: avale ngbwengbwem, aval étoñe ngbwengbwem ja bam e jôm a te bi yôp, a akôsa bo bebaʼale mintômba mfulaʼan be ne nloone ya wosane je, é nji ko metyiñe mabe woñ, nge teʼebe amu tañe jap; avale te Nti ya minsamba mewosan a ye sis, asu ya wosan e beta nkôle Siôn, a e mone nkôle wé yôp.
Aval anon da tyiñelan e biyele biabe yôp avale te Nti ya minsamba mewosan a ye ndamé mbaʼalane wé a baʼale Yérusalém; a ye futi nye abume si a kôté nye, a ye kale a nyii nye.
Bulaʼan e be nyô mi nga dañe lume mvus, a bone bʼIsraél!
Nde môs ôte môt ase a ye wua bengunemelane be argent, a bengunemelane be or bé fé, e ba mo menan me nga mé asu denan,
a mon Asirieñ a ye ku e nkpwaté mekôn ô nji bo wu môte si, a nkpwaté mekôn ô ne wu môt wo ye mine nye; a ye tup ôsu ya nkpwaté mekôn, a bisoé bendômane bié bia ye saé bisaé biʼalo.
Nyô a ne akôme dé a ye mate a woñ, a bivete bié bia ye ko woñ ôsu ya nyungu, nalé Nti, nyô a bili nduan e Siôn a mbeʼe nduan e Yérusalém a jô.
Eyoñe te njô bôt a ye jôô avale zôsôô a sili, mfaʼa bivet bia ye jôô ane metiñ me né.
Môt ase a ye bo ane vôm ba wuʼubu évuñulu a asoé ba sobô ôkôs, ane atôñe mendim e mevôm me ne nkôt, ane éjijine ya betʼakôm e vôme si é ntoo te yô bidi.
Mise ya bôte ba yen ma ye bo te beta bo bijujuk. A melo ya bôte ba wôk ma ye tuʼa vôʼôlô.
Nleme ya bôt be ne ôjejaʼa wo ye bo atyeñe ya yeme wôk a ôyeme ya bekobô étyeʼebe wo ye kobô ne sañesañ a avô.
Akut da ye bo te beta lobane ntômba a ndundumban te beta lobane na éwôlô môt.
Amu akut da fôtan bifuuk bi mam, a a ve nleme wé mboon abé asu ya ndaman étyi a kobô Nti befôtamfô. Asu ya liʼi abume ya nyô a wôʼô zaé éwôwôlé, a vaa nyô a wôʼô évé mendim.
Biôme mewosan bi akut bi nʼangôndô; a bôndé mefeʼe ma yiane mekua, asu ya jañele bingôngole bi bôt a mejô me ne minsos, jaʼan éyoñe nzôzoé ô too mame mé yôp.
Ve nyô a ne ntômba a bôndé mefeʼe me ne ma me ntômba, a a ne te kômbô kôlô mʼété.
Kôlaʼane si, mia binga mi too te bo ésaé, a wôʼô tyiñe jam, mia bengo be binga mia yeñelan, keʼane melo mfaʼa ya nkobô wom.
Den a dañe ngume mbu mia ye tyelé minleme yôp mia bengo be binga ba yeñelan amu nkôane bibuma bi ndik wo ye bo momo nkôane bidi wo ye man.
Ajô te fôʼôbaʼan a woñ mia mi nji tyelé minleme yôp, tyelaʼane minleme yôp, mia mia yeñelan. Sotaʼane mengômesane menan, tebaʼane sôsoé, a tiñeti éyé meyep mengeteñ.
Kutane mo tôé a yôn ajô abeñe ya mefup, a abui ñwumane mefube mindik.
Biyo a minsinik bia faa e sii ayoñe bôte dam. Jaʼane menda mese me bili avak e tison ja bo mevaʼa éte.
Amu beta nda njô bôt a liʼiya éfut, tison é ne zôʼé é ntoo bilik, ataté éyoñe ji mone nkô a nkum bia ye bo mimbase mekok asu mvome ya bijakase ya mefan a bidi mimbame betit,
Akekui Nsisim ô soya yôp a mialane be bia, a na nkôte si ô veñesaneya afube bilé bia wume bibuma, a na afube bilé bia wum e yené ane afan.
Eyoñe te nya ntyiʼane mejôô a ye tabe nkôte si a zôsôô a ye tabe afube bilé bia wume bibuma
esaé nya ntyiʼane mejôô a bo ja ye bo mvoʼé , a ji ya zôsôô ki na: ntaban nlem te tyebe yôp a ndi nleme nnôm éto.
Ayoñe bôte dam da ye tabe évôvoé été, e bitabaʼa bia ve ndi minlem, e mevôm me ne ne mieññ.
Vʼafan da ye wuaban e metaʼa été a tison ja silibane si a dañe nné.
Ebotan a mia mia bé biôm e fefele mendim vôm ase, a vaa mebo me nyak a éjakas.
Ngoʼo wo wo tyame jôm ése ve wo ô ngenane te tôbane nalé, wo wo joñôlô bôt ve be ngenane te joñôlô wo! Eyoñe wo ye mane tyame biôm, womiene fe wo ye suʼulane tyamban, éyoñe wo ye jôʼé ajô ya joñôlô bôt, ba ye fe suʼulane joñôlô wo.
A Nti, ko bia éngôngo, bi too wo ndi. Mametyé mese, boʼo ngule jangan, nalé fe nkôté wongan éyoñe ya njuk.
Meyoñ me bôt ma tup a éduñe zoʼoyañ, éyoñe wo tebe tetele, meyoñe me bôt ma mialan.
kôʼane biôme ya nsa ane ba kôane bitandak, ba ke mbi a biôme ya nsa bite ane bembaʼasan ba ke mbi.
Nti a ne mbetane yôp, amu a too e yôb été, a jalé Siôn a metiñ a nya ntyiʼane mejôô.
Melu môé ma ye lôte mvoʼé; fek a nyeman bi ne akume da nyii bôt. Nkoone Nti woñ ô nʼédima jôme jé.
Mi lôô mimben mia ke mia yôtan atan atan; bekatefoé ya mvoʼé be juʼuya ñyôn;
Minjoñ mi ntoo teke fe môt; teke môt a wulu fe zen . Nti a tyameya élat, a biasé bitison, a nji fe semé môt éziñ.
Si nyô é ntoo ôlun été Libañ a ntoo ôson a e ntat été; Saroñ a nga funan afan ôzôm; Basañ a karmel ba kutane mekaé bilé map.
Ma ye tebe tetele éyoñe ji, nalé Nti a jô, éyoñe ji ma ye nyokane tetele, éyoñe ji ma ye betebane yôp.
Mi nga nyoñ abume biloʼo betite ba di, ve mia biaé mbuan; mvebe wônan ô ne nduan ja ye diʼi mia.
Meyoñ me bôt ma ye bo (diiban) a mi feme ntangan, a ane biyo bi ne ntyiʼan mbie bia yôñ e nduan été.
E mia mi nʼôyap, wôʼane jam me boya! E mia ki mi ne bebé tama veʼelane ngule jam!
Bebo abé ba ko woñ e Siôn, benyeñenyeñ ba bi bezametane mame ya Zambe: za ya be bia a ye tabe e fefele nduan ja mine bôt? Za ya be bia a ye tabe fefele bisiʼi bi nduane ya nnôm éto?
Nyô a wulu e nya ntyiʼane mejôô été, a kobô avale zôsôô a yene mvaé, nyô a bene nyoñe maʼan a ngule minsôn, nyô a sase mo mé amu na a bene nyoñe éboteze, nyô a dib alo dé amu na a vini a wôʼô minkobô ya nkulane metyi, a tiñeti jôme mis amu na, a vini a yen abé .
Môt ate a ye tabe mevôm me nʼôyabe yôp; mekôm me ne ñyemetan ma ye bo asoé dé; ba ye ve nye bidi a a ye fe bi mendim.
E mise môé ma ye yene njô bôt abeñe dé été, ma ye yene si nyô e ndame jé ése été;
nleme wôé wo ye simesane mbia jam ate: ntilimam a ne vé? Nyoñe moné a ne vé? Nyô a mbe a kele a jome mimbim a ne vé?
Wo ye bo te beta yen ayoñe bôt e nʼayoʼo te, ayoñe bôt da lobe nkobô môt a ne te wôk.
Tame yene Siôn, tisone bendôbaʼane bangan! Mise môé ma yene Yérusalém, évôvoé étabaʼa, e nda éndelé ba ye bo te beta beʼe, a e nje mekône yʼété ma ye bo te beta tébane si, nalé fe minkole yʼété mia ye bo te tiiban.
Nne foʼo Nti a nʼétôtoʼo valé asu dangan, Nti a ne beta bʼasôé asu dangan, nalé fe asôé e ne ndam, e vôme besitima ba fu be se nguleya nyiin, a te kʼabeñe miel ô ne tyiʼilan été.
Amu Nti a ne ntyiʼi mejô wongan, Nti a ne mve metiñe wongan, Nti a ne njô bôte wongan, nye a nyii bia.
Minkole mi miel miôé mi kulaneya; mi nji ke bi ngule ya yemete tine yʼakône dap, nge ngule ya limiti bindelé biap. Eyoñe te ba kabane nyoñane beta jôme ya nsa; jaʼane befenke fe ba nyoñe ngabe nsaane biôm;
Te ke môt a too été a jô na: Ma kon! E bôte be too Yérusalém ba nyoñe njamane ya ékobe jap.
Zaʼane bebé, mia meyoñe bikuu mi wôk, mi vôʼôlô mia meyoñe me bôt. Si é vôʼôlôʼô, ébien a biôme bise bia jalé je, si nyô a biôme bise bia faa été;
amu ayaa Nti da ye jimbi meyoñe mese, ayoʼo dé da ye jimbi nkane bita wob ôse. Be ntoo ntiñetane ya jañ, a veya be be wôéban.
Mimbime miab mia ye wuabane fé ne ntyamela tyamelan. A mimbime miab mia ye kuli mbia ényum. Metyi mab ma ye lôt e minkô ane atôñe mendim.
Ateté ya yôb da ye mane nyemé, a ba ye vule yôb ane kalate; ateté ese da ku si ane minkôte mi akaé mi élé woon nge figié.
Amu nkpwaté mekône wom wo yené e yôb été wô le wo vibane bôte yʼEdome yôp, ayoñe bôte Nti a nga ve mekua ya mane jañ ese.
Nkpwaté mekône Nti ô jaéya a metyi, avoñ é ne mmialan été, ane metyi beyôme mintômba a beyôme bikela, anʼavoñe ya bikeʼe biap. E Bôtsra, nlô tison, Nti a bo ntyiʼane biyem e sii Edom.
Benyat, beyôme benyak be ne menen a ba be ne ôbe abim ba ye ku éyoñe jia: si jab ja ye nyu metyi, a mbuluʼu yʼété wo ye jaé a avoñ.
Mfaʼa Nti, môs ôte ô ne wu yʼakunaʼa, môse mesôñ amu ajô Siôn.
Atôñe mendime yʼEdom da ye veñesane meyemete mʼôtui a mbuluʼu ki nduan awusa. Si éte ja ye suʼulane meyemete mʼotui ma yôñ,
mme ma ye bo te dim, toʼo na a alu nge a amôs, ôtita via ye bet teke tebe: si éte ja ye bo bilik ataté miaé wu a kui wu ôvok, teke môt a ye beta lôt été môs éziñ.
Ngôkoé a mvep bia ye nyoñe je. Akuñ a éngbwañ bia ye tabʼété Nti a ye limi nkole momo été yôp, nalé fe lévo nzametaʼan.
Benya bôtô baa ye ke fe bo asu ya tobe njô bôt, bivete bise bia ye man.
Bisaé biyo bia ye faa e menda bejô bôt été, sas a ndôé e aleme yʼété. Ja ye bo étabaʼa bitumba a nseñe bʼéngutu.
Bisingi mefan bia ye tôbane mekamenyañ été, a vôm ate beyôm bikela yʼafan ba ye tôban! Nne mbia nsisim yʼalu ba loone lilit a ye tabe valé, a yen émien vôme ya woʼon.
Vôm ate nyo ja ye bo jenga dé, ja ye biaé a bôʼôbô metyi mé yôp; a a ye bo na me tyek abume si dé. Vôm ate abam da ye sulane mbam.
Jeñan e kalate Nti a lañe ntilane na: tekʼôbame wua yʼété wo ye jemban, teke wua yʼété wo ye kolôbô wu ôvoʼo nlem , amu anyu Nti nde e veya a bendé de, nsisime wé ñwô ô maneya kôane de.
Emien a maneya tyik e jam da ye bo ôbam ôse yʼété, a wo wé ñwô ô nga kabe de si a nlimane nko. Da ye bi je nnôm éto a tabʼété a kui miaé mise.
Nkôte si a si é nʼayet bia ye vak si é ne nkôt ja ye fôn a kpwaé sam,
ja ye beʼe same ya mefup, ja ye yôô, ja ye jem a yôtan a mevak. Abeñe ya Libañ da ye vebane be je, nalé fe étôtoʼo ya karmel a ji ya Saroñ, éyoñe te ba ye yen étôtoʼo Nti a minkôkô mi Zambe wongan.
E mo me nʼatek vaʼane me ngu meboñ ma tyibelan, yemetaʼane me.
Jôʼane ba be ne woñe minleme na: boʼone ngu te koone woñ, mi lôô Zambe wônan a zu kune mia, a bulane besiñe benan abé be nga bo mia, émien a zu nyii mia.
Eyoñe te mise mindindim ma ye yen, a melo mindôndok ma ye kuiban.
Eyoñe te mbôbôk wo ye tyele si ane nnôme nkok, a anyu mvumvuk da ye yôtan a mevak. Amu mendim ma ye vame nkôte si a atôñe mendim ki e si é nʼayet.
E si é nʼayôñ ja ye veñesan anjeñe kos, éfuse si é nʼévé ki menjeñe mendim ma vame si été. E vôm émiene bitumba bi mbe bi bômbôʼô, kôn a nkaé bia ye faa valé.
Ba ye faʼa njoñe valé a yôlé wô jôé na: Njoñ ô nʼétyi. Jôm é ne te mfuban ja ye bo te lôt été, amu Nti émien a ye yooé zen a mekute me bôt ma ye bo te zu jañ été.
Ba ye bo te tôbane ngbwengbwem été, te kʼébibi tit éziñ ja ye kui valé, ba ye bo te yene je été. Ba be ne ba be Nti mbe ba ye wulu zen été.
Ba Nti a nga kôté ba ye bulan, ba ye kui Siôn a ayenga mevak. Avak e ne te nné da ye yené e mesu map, mefôn a mevak bia ye zu tôbane be, ve ôlun a ntat bia ye tup.
Mbu awôm a nyini Ezékias njô bôt a nga jôô, ñwô Sañkérib njô bôte yʼAsiri, a nga zu wosane bitisone bise bi bili alem e Yuda a nyoñe bie. 
Ane njô bôte yʼAsiri a nga lôme Rabsaké, a kôlôʼô Lakis a keleʼe Yérusalém e be Ezékias njô bôt, a beta nsamba mewosan. Nde a nga tebe bebé a zene mendim, mfaʼa étame mendime yʼakôé, e zene ja ke afube éfubu biôm.
Ane Eliakim, e mone Ilkiya évete ya ndaa njô bôt a nga ke tôbane nye baa Sebna, ntilimam, a Yôa, mone Asaf, mbaʼale mintilan. 
Rabsaké a nga jô be na: Ma yeʼelane mia mi jô Ezékias na: Avale di nde beta njô bôt, njô bôte yʼAsiri a jô na: Ô too ndi a jé? 
Ô maneya jô na: Éfia jia ja yian asu ya bi melep a ngu e mewosan! Za ô too nye ndi éyoñe wo bene wôʼô ma? 
Tame yen ane ô maneya futi ndi jôé a yeʼebe be ntusane ndene wu, Ejipte, nje ja nyiin a tube wo ya môt ase a yeʼebe be je: nalé Faraoñ, njô bôte yʼEjipte a né e be ba bese ba tabe nye ndi. 
Wo jô me na: Ndi jangan é ne e be Nti, Zambe wongan. Ye Ezékias a nji tyame bito bié ya bikôndôʼô yôp a metaʼa metunaʼa a jôʼô na: A Yuda a Yérusalém, mia ye kute meboñe si asu ataʼa metunaʼa dina e Yérusalém? 
Eyoñe ji, mia masa wom, njô bôte yʼAsiri tama sôane bisô: me ne nkômesane ya ve wo bikabela toyini ébaé, nge ô ne nguleya yene bewulu bikabela be ne bete bie yôp. 
Ô ne nguleya ben évete jia ya bebo bisaé be masa wom ba dañe tyôtyoé aya? Ve ma kame na ô too Ejipte ndi nlem asu ya bi bevagoñe bita a bewulu bikabela! 
Ye me maneya bet a wosane si jenan a tyame je Nti te kañese nalé? Nti a nga jô me na: Betek a wosane si été a tyame je. 
Ane Eliakim, Sebna a Yôa be nga jô Rabsaké na: Bia yeʼelane wo na kobôʼô bebo bisaé bôé nkobô Aramééñ. Amu ñwô bia wôk; ve te kobô bia nkobô Beyude e melo me bôt be ne akaʼa yôp. 
Nde Rabsaké a nga yalane na: Ye wo a masa wôé mbe étam masa wom a lômeya me na me kobô mejô ma, ye saa fe bôt be too akaʼa yôbe ba mbe be liʼiya na be di ve mebi map a nyu menyôlôʼô map mia be be?
Eyoñe te Rabsaké a nga beta tebe a yôtan a ngul ése nkobô Beyude na: Vôʼôlaʼane mejô me beta njô bôt, njô bôte yʼAsiri! 
Avale di njô bôt a kobô na: Ezékias a boʼo te duʼu mia, amu a se nguleya nyii mia. 
Ezékias a boʼo te dutu mia na mi tabe Nti ndi a jôʼô na: E ne bebela na Nti a ye kôté bia; e tisone nyô ja ye bo te ku e mo me njô bôte yʼAsiri. 
Te vôʼôlan Ezékias; amu avale di njô bôte yʼAsiri a jô na: Boʼon élate ya mvoʼé a ma, kelan éjôé jame si, éyoñe te nje môt ase ya be mia a ye di ndiʼi wé a e figié wé, a môt ase a ye nyu mendime yʼanjeñe dé, 
akekui ma ye zu a kee mia e si ja funan énjenan, e si é bili fôn a woon, e si é bili mefube mindik a belet. 
Ezékias a boʼo te dutu mia a jôʼô na: Nti a ye kôté bia. Ye bezambe ya meyoñ be nga tame kôté môt ase si jé, e wo njô bôte yʼAsiri? 
Bezambe yʼAmat a Arpad be ne vé? Bezambe ya Sefarvayim be ne vé? Ye be nga kôté Samari e wo wom? 
E bezambe ya mesi mete, bevé be nga kôté si jap e wo wom ane Nti a ne kôté Yérusalém e wo wom?
Ve be nga tabe bivô te yalane nye ajô da; amu njô bôt a nga ve abendé di na: Mia ye bo te yalane nye. 
Ane Eliakim e mone Hilkiyahu, évete ya nda njô bôt, Sebna, ntilimam a Yôa, e mone Asaf, mbaʼale mintilan, be nga zu be Ezékias, mengômesane nyaban, a kate nye mejô me Rabsaké.
Eyoñe njô bôt Ezékias a nga wôʼô jame te, a nga nyabe mengômesane mé, a jaé nkuta a ke e Nda Nti. 
Nde a nga lôme Eliakim évete ya nda njô bôt, Sebna ntilimam a betuni be dañeya tabe ésaé ayap be beʼe minkuta, e be nkulu mejô Ezayi, e mon Amots. 
Ane be nga jô nye na: Avale di nde Ezékias a jô na: E môse wu ô ne môse yʼôlun, melep a ôsame; amu bon be ntoo bebé ya kui mebume benyia, ve ngule momo asu mbian. 
Eko éziñe na Nti, e Zambe wôé, a ye wôʼô minkobô mi Rabsaké, mmie njô bôte yʼAsiri, e masa wé, a maneya lôm asu ya ta e Zambe a vee a éko éziñe na a ye ve melebe mé amu minkobô Nti e Zambe wôé a maneya wôk. Boʼo ñhe na meyeʼelan me bet asu mebukaʼa me ngenan.
Ane bebo bisaé be njô bôt Ezékias be nga ke bʼEzayi. 
Ezayi a nga jô be na: Jam mia ye jô masa wônan nde di na: Avale di nde Nti a kobô na: Te ko minkobô ô maneya wôʼô woñ e mie mite bisoé bebo bisaé be njô bôte yʼAsiri be maneya biasé ma. 
Ma zu ve nye nsisim ô ne na éyoñ a ye wôʼô foé éziñ, a ye bulan e si jé; a ma ye bo na a wu a nkpwaté mekôn e si jé.
Ane Rabsaké a nga bulan a koone njô bôte yʼAsiri a wosaʼane tisone Libna amu a nga wôʼôtane nkôlane wé e tisone Lakis. 
Njô bôte yʼAsiri a nga nyoñe foé ajô Tirhaka, njô bôte yʼEtiôpi, be nga kate nye na: A ne e zene na a bo nye bita. Nné ane a nga wôʼô nalé, nde a nga lôme bôt e be Ezékias a jôʼô na: 
mia ye kobô Ezékias njô bôte ya Yuda avale di na: E Zambe wôé, e nyô wo buni, a boʼo te duʼu wo a jôʼô na: Yérusalém a ye bo te ku e mo me njô bôte yʼAsiri. 
Womien ô nga wôʼôtan e jame bejô bôte yʼAsiri be nga bo mesi mese: be nga jiane mese ye wo wo ye kôtéban? 
Ye bezambe ya meyoñ bʼésaa bam be nga jian be nga kôté me: Gôzan, Aran, Retsef a bone bʼEden be too Telasar? 
Bejô bana be ne vé: nyô yʼAmat, nyô ya Arpad, nyô ya tisone Sefarvayim, nyô ya Ena a nyô ya Iva?
Ane Ezékias a nga nyoñe kalate e mo bôte njô bôte yʼAsiri a nga lôm, a nga lañe nye a bete e Nda Nti. Ezékias a nga ndamé nye asu Nti. 
Nde a nga yeʼelane Nti a jôʼô na:
a Nti ya minsamba mewosan, Zambe yʼIsraél a too Bekerubime yôp, wo étam ô ne Zambe asu bijôé bise ya si.
A Nti, keʼe alo a vôʼôlô! A Nti, kuʼi mis a fombô! Wôʼô mejô mese Senakérib a maneya lôm asu ya taa vevea Zambe!
E ne bebela, a Nti! Na bejô bôte yʼAsiri be nga mane jiane mesi mese, jaʼane si jap;
a ñwuane bezambe bab e nduan; ve da balé bete bee mbe ki bezambe, ve mimboone mi mo me môt, élé, mekok , ajô te be nga bo be momo jôm.
Eyoñe ji, a Nti, e Zambe wongan, nyiʼi bia e mo me Senakérib, nalé bijôé bise ya si bia ye yeme na mo étam ô ne Nti!
Nde Ezayi e mon Amots a nga lôme bôt be kate Ezékias na: Avale di nde Nti, e Zambe Israél nyô ô maneya yeʼelane nye ajô Senakérib njô bôte yʼAsiri a jô na:
nkobô abé Nti a kobôya ajô dé ñwô wu: éndune ngon, ngone ya Sioñ ja biasé wo, ja woé wo, ngone ya Yérusalém ja siʼisi nlô, éyoñ ô lumeya mvus.
O maneya ta a biasé za? O maneya bete tyiñe yôbe ngame yate za? O maneya bete mise môé yôp e be Nyô yʼIsraél a nʼétyi.
A anyu bebo bisaé bôé, o maneya taa Nti a ô maneya jô na: me maneya bet abôbône minkô a ézuʼu bevagoñe bita jam. E tem afane Libañ, ma tyiʼi besédre, ba dañ ôyabe yôp, besipré bé ba dañ abeñ, a ma kui abôbône nkôle dé da suʼulan, afane dé da funan afube bilé bia wume bibuma.
Me faʼaya menjeñ a me nyuya mendim. Ma ye vele ékôte ya beta ôsôé a mebo si mam.
Ye ô nji wôʼô na me nga bo mam mete aso ayap, na, ataté melu mvus, me nga kôme bie? Eyoñe ji ma bo na bi so, a bitison bi ne nlôñan alem bia ye bo ve mevise me mbuan.
E bôte be too été be ne ngule momo, ba ko woñ, ba wôʼôson; be ne ane biloʼo ya mefub, a nteʼan ôbut, ane biloʼo bia faa mendile me nda , a afub éyoñe tine biôm é ngenane te faa été.
Ve ma yem éyoñe wo tabe si, éyoñe wo kui atan a éyoñe wo nyiine nda été, nalé fe éyoñe wo wôʼô ma ôlun.
A amu wo wôʼô ma ôlun, a amu ébiasé jôé é beteya a kui melo mam, ma ye futi ôdôʼô wom e mimbile mi môé miôé, a e kandé jam e biyaé biôé, a bo wo na ô bulan e zen ô nga so.
E jame di é boʼo wo ndem: mbu wu, ba ye di bibuma ya fes é nga ku si, a mbu wo tôñe valé, bibuma ya jôme ja faa ébien; ve mbu lale, béane bidi a kôane bie, béane mindiʼi mi woon a di bibuma yʼété.
A mebukaʼa ya nda Yuda me fameya awu ma ye beta yô minkañ mfaʼa ya si, a beʼe bibuma mfaʼa ya yôp.
Amu mebukaʼa ma ye vam e Yérusalém a ba be nga fam awu ba ye yené e nkôle Sioñ. E jam ayôñe mboone mam Nti ya minsamba mewosan da ye bo nde le. 
Ajô te nde Nti a kobô mfaʼa njô bôte yʼAsiri na: A ye bo te nyiin e tisone nyô, a ye bo te wua akoñ élaé été nge yeñelane je ében ôsu nge bôʼô nye bikôndôʼô ngame yat. 
A ye bulan e zen a nga so a a ye bo te nyiin e tisone nyô, nalé Nti a jô. 
Ma ye kamane tisone nyôna na me nyii je, amu ma a amu David mbo ésaé wom. 
Ane éngele Nti a nga kui atan a wôé bôte toyini ntet, mewôme muam a étan e minkane mi bôte yʼAsiri, a éyoñe bôte ba kôlô si mametyé a kooé na bese ve mimbim. 
Eyoñe te Senakérib, njô bôte yʼAsiri a nga kôlô a ke a bulane ke tabe Ninive. 
A nga bo na a too ke yeʼelan e nda Nisrôk, e zambe wé, nde bone bé Adramélék a Sarétsér be nga wôé nye a nkpwaté mekôn a tup e si ba loon Ararat. Ane mone wé Esar-Adon a nga jôô éjiane jé.
Melu mete, Ezékias a nga kon nkonane ya wu. Nde Ezayi, e mon Amots a nga zu be nye a jô nye na: Nti a jô na: Kôme mame ya nda jôé, amu wo zu wu, wo ye bo te fe nyiñ. 
Nde Ezékias a nga kôñelan asu mfin a yeʼelane Nti. 
Nye na: A Nti kañeseʼe simesane na me nga wulu asu dôé avale da yian a e nlem ô ne te bijô, a na me nga bo mam me ne mvaé e mise môé. Ane Ezékias a nga kuli abui miliʼi mis. 
Nde ajô Nti e nga koban e be Ezayi na: 
kele jô Ezékias na: Avale di nde Nti e Zambe David ésoo wôé a jô na: Me wôʼôya meyeʼelane môé a yene fe miliʼi môé. Ma ye beté mimbu awôm a mitan e tañe melu môé yôp. 
Ma ye kôté wo a tisone nyô e mo me njô bôte yʼAsiri. Ma ye kamane tisone nyô. 
Nyina ja ye bo ndem é soʼo be Nti asu dôé na Nti a ye bo jam a maneya kobô: 
tame yen, éveʼe minté Akaz été, ma ye bulan nsisiñ ô lumbuya e mvus; wo ye bulane mvus tañe minté awôm. Ane jôp e nga bet tañe minté awôm abime e nga sis.
Meyeʼelan Ezékias njô bôte ya Yuda a nga tili éyoñ a nga kon a yete fe.
Me mbe me jôʼôk éyoñe ya mbamba melu yʼényiñe jame na: ma yiane ke e mimbé ya étabaʼa miñwuan nté mimbu mi liʼiya ma.
Me nga jô na: Ma ye bo te beta yene Nti, e sii bôte be vee. Ma ye bo te beta yen asu môt ézezañe ya bôt be too e si nyô e vôme mam mese ma man.
Enyiñe jam é kôlôya a é keya ma ôyap, ane nda éndelé mbaʼale mintômba. Ane ntiñe bindelé, me kuiya asuʼu mvulekane nkol yʼényiñe jam, a minkole mi ngôkop mi ntoo ntyiʼan. O maneya a ma ataté amôs a kui alu.
Tyé é ngenan te lendé, ma ye bo momo jôm. A maneya koʼo bives biam ane ngbwengbwem ataté amôs a kui alu a maneya zañe bia wo.
Ma tat ane nguleyebe nge bingo, ma kobô ane zum. Mise mam mbetane yôp be wo, me se fe nguleya jibi: a Nti, me ntoo ntyaʼan boʼo jam éziñ asu dam!
Ma ye jô aya na a yalane ma, amu nye a bo mam mese? Ma yiane dutu mimbu miam mise me bili ôlun ô nʼéñwom.
Nti a ne fefele ba be nʼémbéé: ba ye nyiñ. A nsisime wé wo ye fôʼô jôm ése é ne be be, ajô te wo ye beta telé ma a bo me na me beta nyiñ.
Njuʼu wom ô kôñelaneya nyian. Ô tibiya ényiñe jame na me saʼale ébé, a ô wuaya abé dam ese e mvuse jôé.
Amu étabaʼa miñwuan é se nguleya kañe wo; nalé fʼAwu te nguleya wumu wo. Ba be maneya sise mesoñ été be se nguleya beta yange mame ya nyeʼane wôé.
Môt a vee étam a kañe wo, avalʼane ma e môse ya den. Esaa a ye bo na bon be yem e nyeʼane wôé.
Amu ô nyiiya ma a Nti, ajô te bi tame kute bibômébômé bia e melu mese yʼényiñe jangan ôsu ya Nda Nti.
Ane Ezayi a nga jô na: Be zaʼa éwôlé fig be beté je étyele yôp: nde njô bôt a nga bo mvoʼé .
Melu mete Mérôdak-Baladan, e mone Baladan, njô bôte ya Babilôn, a nga lôm Ezékias bekalate a bifaʼé, amu a nga wôʼô na Ezékias a nga kon ve a beteya bo mvoʼé . 
Ajô te Ezékias a nga vaʼa nsoone bekatefoé a liti be mevôm a naane bidima bi biôme bié: Argent, or, bityitaʼa, mbon ô ne mbamba menyum, mengômesane bityé a jôm ése é mbe binaan akume bié; teke jôm Ezékias a nga bo te liti be ataté nda jé a kui étabaʼa jé ése.
Nde nkulu mejô Ezayi a nga zu koone njô bôt Ezékias a jô nye na: Bôte bete ba te jô aya be soʼo ke vé? Ezékias a nga yalane na: Ba te zu be ma be soʼo si é nʼôyap, e Babilôn. 
Ezayi nye na: Jé ba te yen e nda jôé? Ezékias nye na: Ba te yene jôm ése é ne nda jam. Teke jôme ya akume dam ma te bo te liti be.
Ane Ezayi a nga jô Ezékias na: Vôʼôlôʼô ajô Nti ya minsamba mewosan: 
éyoñ ja zu nje jôm ése é ne nda jôé nje bʼésoo be nga tôkan a kui e môse wu ja keeban e Babilôn: teke jôm ja ye liʼi été, nalé Nti a jô. 
Ba ye kee abui ya bobefame bôé, abui ya ba be ne nsoone be wo, mbe ô nga biaé: ba ye bo miak e nda njô bôte ya Babilôn.
Ezékias a nga jô Ezayi na: Ajô Nti wo te tot e ne mvaé. Amu a mbe a jôʼô na: Éyoñe me vee mvoʼé ja ye bo, nalé fe teke jam da tyelé ma nleme yôp.
Boʼone be na be suu abuk boʼone bôte bame na be suu abuk nalé e Zambe wônan a jô,
bôʼane Yérusalém nleme si, a jô nye na: bisaé bi étibelaʼa bié bi maneya a na a kuiya akuʼu ya minjuʼu mié, amu a nyoñeya e wo Nti été maʼane ya bikobe bié tañe biyoñ bibaé.
Tyiñ éziñ ja yôtan é jôʼô na: kômane zene Nti e fé été, tyeʼane mfaka asu Zambe wongan ayete si di été.
Mbiʼili ôse wo ye betebane yôp, beta nkôl ase a mone nkôl ase ba ye silibane si, mevôm me bene ma ye bo njeʼese, a meyo minkôle ki yee!
Eyoñe te étôtoʼo Nti ja ye kulan a bôte bese mfulaʼan ba ye yene je amu anyu Nti e kobôya,
Tyiñ éziñ ja jô na: Yôtaʼan! Nyô foʼo ke na: Me yôtane na jé? Minsône mise mi ne ane bilok, ngule jap é nʼane same ya mefup:
biloʼo bia kôt a sam ja viele éyoñe mvebe Nti wo lôte bie yôp. ya bôt be ne foʼo vʼane bilok:
biloʼo bia kôt sam ja viele, ve njôane Zambe wongan wo ye tabe nnôm éto.
Ve wo Sioñ, nkate mbamba mefoé, betek e beta nkôl a dañ ôyabe yôp; wo Yérusalém, nkate mbamba mefoé, beteʼe tyiñe jôé yôp a ngul ése, beteʼe tyiñe jôé yôp a te ko woñ. Jôʼô bitisone ya Yuda na: e Zambe wônan nye nyô!
Nti, e Zambe wom, nye nyô a zu a ngul ése, e wo wé ñwô wo bo nye na a dañ; tame yen ane a bili maʼane mé e bʼémien, a ma mevok me ne nyʼôsu.
A ve mbame biyeme wé bidi, ane mbaʼale mintômba, a ye kôane bone mintômba a wo wé, a beʼe be abume dé si; a ye yaʼale beyale mintômba ba nyia bon .
Za a nga veʼe mendim akule wo wé été, a telé minté ya yôp a akule wo, za a nga veʼe mbuluʼu ya si e ngabe lale ya ôveʼe éziñ? Za a nga veʼe beta minkôl a ôkop, nalé fe bone minkôl e kop?
Za a veʼeya Nsisime Nti abim, nge kate nye jam a simesan?
Baaʼza be sañetaneya ajô éziñ ane a ne nyoñe nyeʼelane be nye? Za a yeʼeleya nye zene metiñ? A za a yeʼeleya nye fek a bo na a yeme zene ñyemane mam?
Meyoñ me bôt mme ma, me ne ane atoé mendim da ku si e soʼo kob été, anene dap e ne ane di mbuluk e kobe yôp; bikôte bi mañ mbie bi, bi ne ane ônyenyame mbuluk a yele.
Libañ a ne tyôtyoé e be nsale njaʼa, a betite bé be ne fe tyôtyoé asu mvean ba diʼi ngumba.
Meyoñ me bôte mese me ne momo asu dé, teke jôm a momo bi ne mfi mfaʼa wé a dañe meyoñ me bôte mete.
Mia kômbô veʼane Zambe a za? Za éveʼela mia ye telé é funaʼane nye?
Ye ngunemelane nga? Ke mmé biôm nye a nga ve je éveʼela, wôna môte ki a yañe or e biôm nye ki a mane yañe je or, a jalé je bengôkobe be argent.
Môt a dañ azoé asu avale ndimelane te, nye ki a tob éfus élé siʼibem é nji di. Wôna a jeñe mbamba mba biôm, nyô a ne nguleya ba ngunemelan ja ye tebe ngu.
Ye mi ne te nye yeme nga? A ye mi ngenane te wôʼôtane nye nga? Ye be nji kate mia ajô dé aso atataʼa nga? Ye mi nji wôk e jôme mimbôkaʼa ya si mi né?
Ke nye a too e njiñelete ya si yôp, nje bôte yʼété be ne ane bitandak; a limiti yôp ane ékekeb éyé, a ndamé je ane nda éndelé, asu ya bo je étabaʼa jé.
Nye a bo bone bejô bôt momo jôm a bo betyiʼi mejô ya si nyô zesé biôm;
be se ke mbéan, nge mmiasan, nkuʼu wob ôbien ô nji bi nkañ e si; a tame veʼele vebe be nyô, be ve mane kôt. Ôlende a kee be ane bikume bilok.
Mia ye veʼane me za ane me ne funane nye? Nalé Nyô a nʼétyi a jô.
Betaʼane mise yôb a fombaʼan! Za a nga té biôme bina? Nyô a kuli bie ane nsamba mewosan ô ne ntaʼan. A loone bise a jôé dap a anene njôane wé, a ngule jé e wo ô nʼéwôlô: jôm ése avale ja yian.
A Yakob amu jé wo jô, A Israél amu jé wo baʼalane na: asuʼulane dam e ne nsolane be Nti, Zambe wom a nji yene nya ntyiʼane mejô a yiane ma.
Ye ô nji yeme nye? Ye ô nji wôʼôtane nye? Nye a ne Zambe ya nnôm éto, Nti, nyô a nga té mekuʼu ya si; a ne te tek nge wôʼô ateʼe nyô; ñyemane wé ô ne te kʼabindi.
A ve nyô a nʼateʼe ngu, a kôʼôlane ngule ya nyô a ntoo teke fe biôme mo.
Bongô ba tek a wôʼô some nyô, a bendôman ba ku ne tôm;
Ve ba be too ndi e be Nti, ba beta bo ngule jabe mfefé. Ba mate mbi teke tek. Ba wulu teke wôʼô ateʼe nyô.
A mia bikôte bi mañ, tabaʼane bivô a vôʼôlô ma! Meyoñ me bôt me tame vumelane ngule jap, me tame zu bebé a me kobôʼô! Ntebaʼane nsamba asu ntyiʼane mejô.
Za a nga soo nyô nkobane mejô wo loone na a tôñe wô mfaʼa jôbe da tôô? Za a nga kalane nye meyoñ me bôt a bo bejô bôt alo? Nkpwaté mekône wé wo veñesane be mbuluk a élaé jé ki ja bo be bikumba biloʼo bia mialan!
A tôñe be, a a lôt be teke nye yen. Mebo mé me ne te nambe tyia.
Za a nga bo a tôé mam mete? Nyô a loone miaé mi bôt aso atataʼa. Ma, Nti me ne nyô yʼôsu a ma ye fe bo ngabe ya ba ba suʼulan.
Bikôte bi mañ bia yene nye a ko woñ. Mekuʼu me si ma fôʼôsan, ma subu bebé, ma zu.
Ma volan, jia é volôʼô ji évok. A môt ase a jô monyañe na: Boʼo ngule nlem !
Nyô a ba biôm a ve nyô a nyemen biôme ngule nlem; nyô a biñeli biôm a vamak, a ve nlumelui ngule nlem; a jô nlatane bityé a nduane na: Ô nʼabeñ! A a yemete ngunemelan a mesene na é bo te ku.
Ve wo, a Israél, mbo ésaé wom, Yakob, nyô me nga top, mvoñ Abraham, mvôé jam!
Wo me nga bi mekuʼu ya si nyô a loone wo e mevôme yʼété ma dañ ôyap, e wo me nga jô na: ô ne mbo ésaé wom, ma tobe wo, a te beta wua wo fé!
Te ko woñ, amu me ne be wo, te kui mis ma ko woñ amu me ne Zambe wôé; ma ve wo ngule nyô, ma zu volô wo. Ma suʼu wo a mbo nnôme wom ya ndañan.
Ô lôô ôson a meyat, bia ye bi ba bese ba wôʼô wo ôlun; ba bese ba suñe wo biôm, ba ye bo momo, ba ye jañ.
Wo ye jeñe be, ve teke fe be yen, ba ba jeñe wo ntañete; ba be mbe be boʼo wo bita. Ba ye bo momo ya bemomo.
Amu me ne Nti, e Zambe wôé, nyô a bi wo. Nyô a jô wo na: Te ko woñ, ma zu volô wo.
Te ko woñ a étume ya Yakob, minteteʼe biwuwua yʼIsraél; ma zu volô wo, nalé Nti a jô nkôté wôé, Nyô yʼIsraél a nʼétyi.
Ô lôô me veñesaneya wo, nkelesañ akabe jôm ba tyaʼa nlisi, é bili mesôñ, wo ye fit a koʼo beta minkô, a wo ye bo bone minkô mi funane ônyenyame mbuan.
Wo ye seʼese mie, a évuñulu ja ye kee mie, a ôlende a ye mialane mie. Ve wo, wo ye vaʼa be Nti. Wo ye fôn e be Nyô yʼIsraél a nʼétyi été.
Bingôngole bi bôt a minzôzoé ba jeñe mendim, ve me ne momo; ôyeme viap ô maneya kôt a évé. Ve ma, Nti, ma ye yalane meyeʼelane map; Ma, Zambe yʼIsraél, ma ye bo te liʼi be.
Ma ye bo na asôé é nʼanen é vam e minkôle mi nselek a menjeñ ézezañe mimbiʼili; ma ye tyendé nkôte si ô bo étame mendim,
ma ye futi bilé bi e nkôte si: sédre, akasia, mirt a ôlivié; a bilé bina ki ma ye telé bie e vôme si é nʼayet: sipré, orm a bui, bise vôme wua.
Nalé ate ba ye yen, ba ye yemelan, ba ye fas a yeme nsamba wua na, wo Nti, ñwô ô boya biôme bite, na Nyô yʼIsraél a nʼétyi a téya bie.
Litaʼan ajô denan nalé Nti a jô; kulaʼan mendeme menan, nalé njô bôte Yakob a jô.
Be zaʼa ôsu va, a be kate bia jam da ye bo. Mam yʼatataʼa, katane bia jam me mbe, éyoñe te bia ye kee melo asu ya yeme jam da tôñ; nge na boʼone bia na bi wôʼô mam yʼakiti.
Katane bia mam yʼasuʼulan éyoñe te bia ye yeme na, mi ne bezambe; tama veʼelane bo ve jam éziñ é ne mvaé nge abé , nalé bia ye kuʼi mis, a bi yene de nsamba wua.
Mi lôô mi ne si a dañe momo. a mboone wônan ô ne si a dañe teke jôm; ajô ya tobe mia e nʼangôndô.
Me nga bo na a so akôé a a nga so e jôb da tôô. A loone jôé dam; a tibi bejôô mebo si ane mbotok, ane meteʼe mmé meviek a tyak.
Za a nga kate de aso atataʼa ane bi ne yeme de te na é boban, ane bi ne jô na: E ne nalé? Môt éziñ a nji kate de, môt éziñ a nji bo na be wôʼô de, a môt éziñ a nji wôʼô mejô menan.
Môt ôsu ataté kui Sioñ a jô na: ô lôô mbe ba! Ma ve nkate mba mefoé e Yérusalém.
Me fombôya ve teke ke yene môt, môte wua ya be be a ne ve ôsimesan éziñ, a a too nguleya yalane jam éziñ nge ma sili nye minsili.
O lôô bese be ne ve momo, mimboone miab mi ne teke jôm, bengunemelane babe ki évuñulu a ñyemeñyem.
Mi lôô mbo ésaé wom nye ma suk, ntobane wom nye nleme wom wo yene mvaé: me futiya nsisime wom e be nye. a ye kulane meyoñ me ne te yeme Zambe nya ntyiʼane mejô.
A ye bo te yôtan, te bete tyiñe yôp nge bo na é wôʼé e minjoñ.
A ye bo te té nkaé ô ne ntusane si, nge dime nsañe lambe wo nyoñ; a ye liti ntyiʼane mejô avale bebela a né.
A ye bo te tek nge bo meveñ, vʼakekui a teléya nya ntyiʼane mejô e si nyô, a bikôte bi mañ bia ye yange metiñe mé.
Avale di nde Zambe a kobô, nyô a ne Nti, nyô a nga té yôp a ndamé je, nyô a limiti si a biôm bia faa été, nyô a ve ba be too si éte mvebe, a ényiñ e be ba ba wulu été.
Ma me ne Nti, me nga loone wo avale da yian, me nga bi wo e wo, me nga nañele wo na ô bo ékasaʼa yʼélat e zañe jam a ngum si nyô ése, a na ô bo éfufube ya meyoñ me ne te yeme Zambe,
Asu ya kui mindindime mis, asu ya bo na mimbôk mi kôlô menda mimbôk, a bo bôt be too dibi été na be kôlô afanefane mevôm.
Me ne Nti, éyôlé jame le; a ma ye bo te ve môte mfe duma dam. nge ve bengunemelan ékañaʼa ja yiane ma.
Mi lôô na mam me nga taté kui me maneya tôéban, a éyoñe ji ma kate mia e mame ma bobane mimfefé, a ma kate mia me te na me za bobaʼan.
Yiʼane Nti mfefé jia, jia ya nkañan jé ataté akuʼu ya si nyô: mia mia wulu mañ, mia mintéan mise mi too ôyap.
Nkôte si a bitisone bié bi beteʼe tyiñe yôp, nalé fe minlame Kédar a too! E bôte be too Séla be tôtaʼan ayenga! Ayenga mevak e yôtaʼan aso abôbône minkô!
Be tame ve Nti duma, a be tame mialan ékañaʼa jé e bikôte bi mam!
Nti a so ane mben, a ne nkômesane ya wosan, ane môta bita, a bame ngule tyiñe bita, a soñe besiñe bé a dañe be.
Me tabeya évôl a ayap. Ma dib anyu, ma baʼa mamien; ma tat ane minga a kôʼôlô mie avale ma sañelan nde fe ma vebʼabuk.
Ma ye fimi beta minkô a bone minkô a ma ye mane kôtô biloʼo bise; ma veñesan asôé e nʼanen e bo bikôte bi mañ, a ma ye bo menjeñe mendime na me mane kôt.
Ma ye bo mindindime na mi wulu e zene mi mbe te yem, ma ye ke ma yaʼale mie a so zene mi mbe mi dimiʼi; ôsu viap ma ye veñesane dibi é bo éfufup, mevôm me nʼékotekot, me bo njeʼese, jame te ebien nde ma ye bo.
Ba ye bulane mvus a ôson wo ye bi be, e ne na: e ba bese ba tabe ndi e be bengunemelan, e ba ba jô ñyeman étyé na: mi ne bezambe bangan.
A mindôndok, vôʼôlaʼan! Mia mindindim fombaʼan a yen!
Za a ne ndindim, ye sa mbo ésaé wom, a ndôndok ane mbeʼe mefoé wom ma lôm? Za a ne ndindim ane nyô a kooneya mvoʼé , ndindim ane mbo ésaé Nti?
Ô maneya yen abui mam, vʼô nji tabe de ntye; be maneya kuʼi wo melo, vʼô nji wôk.
Nti a nga kômbô ve metiñ anen, a mvaé, amu zôsôô wé.
Ve bana be ne e ba bôt be nga mane sa biôm a liʼi be mo minsoé, be nga bi be ôlam e beta bibé été a be solô e menda mimbôʼô été be ntoo mbilan a teke môt a nyii be, be ntoo mo minsoé, ve teke môt a jô na: bulaʼane bia be.
Za ya be mia a ye kee alo e mame ma? Za a ye kômbô tabe me ntye ane a ye vôʼôlô melu ma zu?
Za a nga kalane Yakob e be ba ba liʼi ba bevok mo minsoé, a kalan Israél e be ba ba sa? Ye saa Nti, nyô bi nga bo abé ? Be nji kômbô wulu e mezene mé, a be nji ke vôʼôlô metiñe mé.
Ajô te a nga sôé ayôñe yʼayaa dé njete ya mewosane mé e nyôl Israél. Bita bite bi nga sôé nye nduane nyô bifase bise; a a nji fe beta kômbô yeme jôm éziñ; a nga mane diʼi Israél vʼIsraél a nji nyoñe jame te anene mfaʼa wé.
Avale di nde Nti, nyô a nga té wo a Yakob! Nyô a nga kôme wo a Israél! A jô éyoñe jina na: te ko woñ amu me kôtéya wo. Me looneya wo a jôé dôé: ô ntoo éñwom.
Nge wo lôt e mendim été, ma ye tabe be wo, nge wo dañ asôé e nʼanen, da ye bo te yandane wo yôp; nge wo wulu e nduan été, wo ye bo te dik, a nkabaʼa nduan wo ye bo te mane tume wo.
Amu me ne Nti, e Zambe wôé Nyô yʼIsraél a nʼétyi, nkôté wôé; ma vʼEjipte asu ngôtô jôé, Etiôpi a Séba e señe jôé.
Amu ô ne anen e mise mam, amu ô bili ésemé a amu ma nyeʼe wo, nde ma ve bôt e señe jôé, a meyoñ me bôt asu ényiñe jôé.
Te ko woñ, amu me ne be wo; Ma ye soo mvoñe bôte jôé mfaʼa jôp da tôô, a ma kôane wo aso jôp da dim.
Ma ye jô akôé na: Keʼe ma! A nké na: Te bi! Boʼo bobefame bame na be so ôyap a bobebinga bame na be so akuʼu si,
ba bese be beʼe jôé dam, ba bese me nga té, me nga mé a me nga kôme na be liti duma dam.
Be kuliʼi ayoñe bôt e ne ndim atan, a too ke na be beʼe mis, nalé fe mindôndok, a too ke na mi beʼe melo.
Meyoñ me bôte mese me ne te yeme Zambe me sulaʼane vôme wua a ba bôtô a kôʼane fe vôme wua. Za ya be be a nga kate foé ya mam mete? Bevé be nga yeʼele bia mam yʼôsu me nga boban? Be liti na ba kobô bebela; bi vôʼôlô be a bi bo nguleya jô na: mia bele!
Mia mi ne bengaa bam, nalé Nti a jô, mia a mbo ésaé wom me nga top, nalé ate mia ye yeme nye, mia ye buni ma a yeme na: Ma le; Zambe mfe a nji bo ma ôsu, a mfe aa ye ke bo ma mvus
ve mamiene foʼo me ne Nti, nge ô vaa ma, nyii bôte mfe a nji bo.
Ma me nga kate foé, ma me nga nyii a ma me nga kuli mejô; saake ôzezambe bikuu, be ne koone wô e be mia. Ajô te ñhe mi ne bengaa bam, nalé Nti a jô; ma me ne Zambe.
Me ne nye, te na môs ô téban, a teke jôm é ne kôté môt e wo wom été; nge me jô na ma bo ana, za a ne tebe ngame yat?
Avale di nde, Nti a jô, nyô a kôté wo, nyô yʼIsraél a nʼétyi na: asu denan nde me nga lôme môt a wosane Babilôn. Ma ye bo na be mane kubu ôsôé, bôte ba tube bete bese, be Kaldééñ bete be too besitima mevaʼa map été.
Me ne Nti, Eñwônan a nʼétyi, njô a nga té Israél njô bôte wônan.
Avale di nde Nti a kobô, nyô a nga limi njoñ e mañ été, a zen e mendim me ne ngul été,
Nyô a nga sôʼôlô bevagoñ a bikabela, bi wulu e fé été, nalé fe minkane bita a biwôlô bi bôte biabe ya mewosan; minkane bita mite mi nga mane ku, te fe nguleya beta kôlô si. Ve mane dim a dik ane nsañe lambe, a jôʼô na:
te simesane mam yʼôsu me nga boban, nge semé nnôme jam.
Mi lôô ma zu bo mfefé jam, nde le da zu, ngaa mia ye yeme de? Ye mia ye foʼo yeme de? Ma ye tube zen e nkôte si, a bôé asôé e si é nʼayet.
Betite ya fé ba ye kañe ma, bitumba a bʼéngutu, amu mveane ma ye ve mendim e nkôte si, a amu asôé ma ye bôôé e si é nʼayet, asu ya ve ayoñe bôte dam me nga top mendime ya nyu.
Ayoñe bôt me nga bo asu dam da ye yia ma bia yʼékañaʼa.
Ve sa ke ma ô nga loon, a Yakob! Amu ô nga kate ma, a Israél!
Ô nji ve ma bone mintômba bôé mveane ba diʼi ngumba, bityiʼa metunaʼa biôé bi nji bo asu duma dam; me nji yemete wo na ô bo ma mimvean, nge ve wo some nyô ajô ôtu.
O nji kuse nkaé ô nʼétyitaʼa be ma a moné, a ô nji ve mʼabume nlem a mevoñe ya bityiʼa biôé; vʼô nga tindi ma éto ôlo été a mboon abé wôé. ô nga teʼe ma nyô a bikobe biôé.
Ve mamiene foʼo ma tyame mbia mimboone miôé, amu ma nyeʼe mamien, a ma ye bo te beta simesan abé dôé.
Baʼalaʼan e jam wo ve ma de bijô, bia bebaé e ntame sañetane jame te, tame tote mam ma ve wo mekabe
Esoo wôé yʼôsu a nga bo abé , a bebii ntume bôé be nga bene njôane wom,
ajô te me nga bo bivete ya vôm a nʼétyi ane zesé bôt, me nga kee Yakob e njañ a Israél e metaa été.
Vʼéyoñe ji, vôʼôlôʼô a Yakob, mbo ésaé wom. A Israél nyô me nga top!
Avale di nde Nti, nyô a nga kôme wo, Nyô a nga mé wo aso abialé dôé, nyô a nʼésukaʼa jôé a jô na: te ko woñ, a mbo ésaé wom Yakob, Yésurum, nyô me nga top.
Amu ma ye sôé nyô a wôʼô évé mendim a atôñe mendim e si é ne nkôte yôp; ma ye sôé Nsisime wom e mvoñe bôte jôé, a ébotane jam e be bone bôé.
Ba ye faa ézezañe mbamba ôbut été aval ane bone bilé ya mfôm asôé.
Wua a ye jô na: Me ne nyô Nti nyô mbok a ye lobane jôé Yakob, mfe a ye tili akule wo wé été na: me ne jôme Nti; a a ye tabe jôé Israél ndi.
Avale di nde Nti, njô bôt Israél, Nyô a kôté nye, Nti ya minsamba mewosan a jô na: me ne môt ôsu a nyô a suʼulan, Zambe mfe a nji bo ve ma.
Za a ne kobô avalʼane ma? A tame kate de a liti ma de! Ataté éyoñe me nga té bôt melu mvus, a tame kat e mam ma ye boban, a kate fe ma ma ye zu!
Te fôʼôban, a te koone woñ. Ye me nji bo wo na ô wôʼô de, a kate wo de aso ayap? Ye mi nji bo ma bengaa yʼété? Nge ô vaa ma, ye zambe mfe a ne? E ne foʼo bebela na te kʼakôm éziñ e né, me dimiʼi de.
Ba ba mé azezambe, bese be ne ve momo, biveʼela ba jeñ bi ne teke mfi. Bengaa babe bebien, be nji yene jôm, a, asu ôsone viap, be nji yeme jôm!
Za a tameya mé ôzezambe, nge nyemen ngunemelan asu njembane mfi?
Tame yen ane bebuni bé bese ba woban ôson, bebaa biôm be ne ve bôt! Be sulaʼane bese a tebʼasu dam: ba ye fôʼôban a woban ôsone bese nsamba.
Nlui étyé a lui ôvôn, a tulan vie e metyeʼe me nduan été, a nga mé vie a vamak. a bo vie ésaé a wo ô bili ngu, ve nge a tabe te di, ngule jé ve man. Nge a nyu mendim, a ye tek.
Mbaa bilé a limi nko, a mane kañe jôm a kômbô ba a nkôs, a nga tyiʼi je a njo, yaa a kañe je a kompa, a ve je éveʼela môt, étôtoʼo môta binam, ane é ne nguleya tabe nda zambe,
ane be ne tyiʼi besédre asu duma dé. Môt a nyoñ ôkôʼa a tôm, e bilé yʼafan, a kômbô na bi bo ngul asu dé, môt a bé élé ba loone péñ, ve mveñ nje ja bo na é yaé.
Asu môt, bilé bite bi ne njaʼa ba diʼi nduan: a nyoñe je asu ya wobane nduan, a boʼé je nduan a yame bidi été, vʼa belane fe njaʼa éte asu ya ba ôzezambe, a nga kañe fe wô, a bo njaʼa éte ngunemelan , a nga kute fe je meboñe si,
a nyoñ éfase ya njaʼa éte, a nga diʼi je nduan, éyoñe te fe a beté tit a ye di été yôp: a yañ nyañane tite wé, a nga di a jaé; a nga wobane fe nduan a jôʼô na: aaa! Aaa! Ma wobane nduan, me lôô évele nkabaʼa!
Abime da buk a nga kôm ôzezambe, ngunemelane jé, a nga kute meboñe si a kañe je, a nga yeʼelane je a jôʼô na: kôtéʼé ma amu wo ô ne zambe wom.
Be ne teke wôk, be ne teke yeme yemelan, amu bikabak bi ne be mis abui na be bo te yen, minleme miap mi ne fe nalé na be bo te fas!
Teke môt, e nleme wé été, a bulane mvuse na a wôk a fas a jôʼô na: me maneya diʼi éfase njaʼa e nduan, me maneya yame bidi e maʼa yôp, ma yame tit a di je, njaʼa ja liʼi me nga bo je jôm ôson, ma ye fe kôme kute meboñe si asu aboñ élé!
Môt a kôme kabetan asup nleme wé ô duʼubaneya, wo jañele nye fé; a ye bo te kôtéban! Vʼa ye fe kate jô na: jôme me bili mo ji, ye é se meduʼane nga?
A Yakob, simesaʼan e jame di, a Israél ô ne mbo ésaé wom, me nga mé wo ane mbo ésaé asu dam; wo, a Israél wo ye bo te ve ma ôsone nyô;
ane nkut a ane ôtita me fimiya abé dôé a bikobe biôé; bulaʼane be ma amu me kôtéya wo.
A yôp, kute fas, amu Nti a boya; mia bidoʼo ya si, loñan ayenga! Mia beta minkô, kutane fas! Nalé fe mia mefan a bilé bienan bise! Amu Nti a kôtéya Yakob, a kulaneya duma dé e Israél été.
Avale di nde Nti nyô a kôté wo, nyô a nga mé wo aso abialé dôé a jô na: ma, Nti, ma bo mam mese, ma étam ma same yôp, mamiene fe ma ndamé si.
A bo mendem me ne minsos momo; a bo mimvimviʼi na mi soʼo mekut. A bo mimfefeʼe na mi bulane mvus a kôñelane ñyemane wob jôme ya te fek.
A yemete nkobô mbo ésaé wé a tôé mame minlômane mié mia taté kat. A jô ajô Yérusalém na: bôt ba ye beta tabʼété, a ajô bitisone ya Yuda na: ba ye beta lôñe bie. A jôm é ntoo bilik, ma ye bo je na é beta bo nya jômô.
Ma jô mendim me nʼédoʼo na: veleʼe, ma ye vele asôé dôé.
Ma loone Sirus na: mbaʼale mintômba wom! A ye jalé minkômbane miam mise. A ye jô ajô Yérusaleme na: be betaʼa lôñe nye! A ajô nda Zambe na: be betaʼa bo mbôkaʼa yʼété.
Avale di nde Nti a kobô éñwé a ne ñwoʼone mbon, Sirus nye me biya mbo nnôme na: Me sili meyoñ me bôte si asu dé, na: Me tii kandé bejô bôt, na: Me yooé bivine mimbé, nalé ate beta mimbé mia ye bo te beta tabe ndiban.
Mamien ma ye wulu ôsu viôé, mefôla me si me ne ékpwekpwek, ma tyee me, ma ye buʼu bivine mimbé mi mvot, mengôñe mʼétyé, ma ye tyaʼa me.
Ma ye ve wo bitôtoʼo bi biôm bi bôô dibi été, akum e ne nsolan e mevôm me nʼasoé: éyoñe te wo ye yeme na ma me ne Nti, nyô a loone wo a jôé dôé, e Zambe Israél.
Me looneya wo a jôé dôé a yene wo mvaé wo te yeme ma amu mbo ésaé wom Yakob, yaa amu Israél nyô me nga top.
Ma me ne Nti a mfe a nji bo, zambe a nji bo nge ô vaa ma! Me nga tiñeti wo kandé wo teke yeme ma,
ndembene be yem, ataté jôb da tôô, a kui vôme da dime na: nge ô vaa ma, teke jôm é né! Me ne Nti, a mfe a nji bo.
Ma kôm éfufup, a té dibi, ma telé mvoʼé a soo bidim, ma Nti ma bo mam mete mese.
E yôb été wé, mialaʼan ane mfô a yôp, a minkut bi boʼo zôsôô na a lôt (ane mendim) si é yombôʼô a nyian ô yenéʼé, zôsôô fe a faʼa éyoñe te! Ma Nti me nga té môt ate.
Bidim bi boʼo be môt a sôane nyô a nga mé nye! Viek ézezañe ya mevieʼe mʼétek! Ye metek me ne jô nyô a mé me na: wo bo jé? A jôme wo bo é nji bo jôm?
Bidim a môt a jô ésaa na: amu jé wo biaé? Nge jô minga na: amu jé wo kôʼôlô mie?
Avale di nde Nti, nyô yʼIsraél a nʼétyi, nyô a nga mé wo a jô na: ye ba kômbô sili ma minsili asu melu ma zu nge ve ma mebendé e bone bam a mimboone ya mo mame yôp?
Ma me nga bo si, a té môt été; mamien e mo mam mme me nga ndame yôp, a ma jôô ateté ese yʼété.
Ma me nga telé Sirus asu ntyiʼane mejô a ma ye tyee mezene mé mese; a ye beta lôñe tisone jam a suu minkôme miam mi ke teke maʼan nge memvak, nalé Nti ya minsamba mewosan a jô.
Avale di nde Nti a jô na: maʼane yʼEjipte a makite yʼEtiôpi a bôte ya Séva be ne mimfôn ba ye lôte be wo a bo émbôé. meyoñ me bôte mete ma ye tôñe wo mvus, ba ye lôt nkaʼane bengôkop, ba ye kute meboñe si asu dôé, a yeʼelane wo (be jôʼô na): nne Zambe a ne foʼo ve be wo, a mfe a nji bo, bezambe be ne momo!
E ne foʼo na ô ne Zambe womien wo sobô, e Zambe Israél, nyii bôt!
Oson a meyat me jaéya bese nyô, ba ke bese menjeme nsilibane si, bebaa bengunemelane bete.
Ve mfaʼa Israél, nyian wo so nye amu Nti, nyian ô ne te nné. Mia ye bo te wôʼôson nge yat a kui nnôm éto.
Amu avale di nde Nti, nyô a nga té yôp, nyô étam a ne Zambe, nyô a nga mé si a kôme je, nyô a yemete je a a nji té je jôme momo été, a jô na: ma me ne Nti, a mfe a nji bo.
Me nji kobô asoé, nge vôme ya si a ne dibi. me nji jô mvoñe bôte Yakob na: jeñane ma e zesé! Ma Nti, ma jô jam e ne bebela, a ma yôtane jam e ne zôsôô .
Sulaʼan a zaʼané subaʼane bebé nsamba wua, mia meyoñe mi nga nyiñ! Be nji bi ñyeman, ba be beʼe élé ya ngunemelane jap é ne nkpwelan, a mbe ba ke yeʼelan e fefele ôzezambe ñwô ô se nguleya nyii be.
Katane mefoé menan! Tebaʼan ôsu! Be tame tabʼésok e zañe jabe bese! Za a nga bo na bôt be wôʼô de aso atataʼa, a ataté éyoñe te a nga kate de bôt? Ye sa ma Nti? Nge ô vaa ma, Zambe mfe a nji bo, Zambe a ne bebela a too fe nyô a nyii, teke fe mfe ve ma.
Kôñelaʼane be ma mi nyiiban, mia, mekuʼu mese ya si ma dañ ôyap! Amu me ne Zambe, a mfe a nji bo.
Ma kane mamiene ngana na: jam da so mʼanyu e ne bebela, éfia be se nguleya sôan: aboñ ese da ye kutubu asu dam, a ôyem ôse via ye kalane minka vʼa ma.
Ba ye jô na: Mimboone ya zôsôô a ngu, bi ne ve be Nti étam; ba bese be nga wosane nye ba ye zu be nye njalan a ôson.
Ve Nti a ye kale ba bese ya mvoñe bôt Israél a ba ye wum.
Bél a kute meboñe si, Nébô a vitibi; ba beté biveʼela biap e betite yôp a e biyeme yôp; mi mbe mi bekeʼe be, vʼéyoñe ji be ntoo mimbeʼe, mbeʼe asu tite é ne nteʼan!
Be vitibiya, be kuya meboñe si, be se nguleya kôté mbeʼe a bebien ba ke minkôm.
Vôʼôlaʼane ma a mia nda bôte Yakob, nalé fe mia bese, mebukaʼa ya nda Israél. Ma me nga nyoñe mbeʼe wônan aso mebum benyua, mia me nga beʼe aso abialé denan!
A kui éyoñe mia ye bo minnôm, ma ye bo avale da ma suʼu mia akui éyoñ mia ye bo bemvendé be bôt, me nga bo nalé, a ma ye beta beʼe, a beta suk a beta kôté mia.
Mia ye veʼane mʼa za? A veñesane ma nkôñe wua a za? Za mia ye funane ma nye, ane bia ye bo avale da?
Ba ve or ya mimfeʼe miap, a veʼe argent kop; ba yaʼane nlui or, na a mé ôzezambe a or ate, ba vitibi a kañ.
Ba beʼe ôzezambe te, ba suʼu nye a étuu. Ba ke telé vie e vôme via ye tabe. Ô ne te fôʼôsan e vôm ô tele! Jaʼane ba bete tyiñe be nye, ô se nguleya yalan. Ô se nguleya nyii e njuʼu été
Mi simesaʼane jame te a boʼone befam! Mia bebene metiñ, nyoñane jame te nya nyoñane!
Mi simesaʼane mam me nga taté boban; amu me ne Zambe. A jôm éziñ é nji funane ma.
Ma kañete aso atataʼa, e jam da ye tôñe valé, e jam é ngenane te tôéban. Ma jô na: Jam ma kômbô bo, da ye bobane mvoʼé , a ma ye bo e jam ése ma kômbô.
Ma loon ébibi ônon é soʼo e jôb da tôô, a loone môt a ye tôé minkaʼane miam a soʼo si é nʼôyap. E jam me nga jô, ma bo de na é kui. E jam me nga tyiʼi nlem , ma bo de.
Vôʼôlaʼane ma mia bôt minlem mi maneya kpwem, mia mi maneya ke zôsôô ôyap!
Ma zuu zôsôô wom bebé; a nji bo ôyap. a nyiane wom wo ye bo te beta langan. Ma ye telé nyian e Siôn, asu Israél e nyanga jôme jam.
Sisik a tabeʼe si e mbuluʼu été, a éndun, ngone ya Babilôn! Tabeʼe tyia, éto njôane momo a ngone Bekaldééñ! Ba ye bo te beta loone wo na, nyanga a ébubut.
Nyoñe mekoʼo mebaé a koʼo avut; vaʼa éndelé ja buti wo asu beteʼe minjombô yʼézingi jôé. Litiʼi mimbiene miôé atan, tyiʼilaʼan asôé!
Soé jôé ja ye kulane nseñ, ba ye yen ôsone viôé: ma ye kune mamien, ma ye bibi te kʼéngôngo.
Nkôté wongan a ne jôé na, Nti ya minsamba mewosan, nyô yʼIsraél a nʼétyi.
Tabeʼe si évô a kele e dibi été a ngone Bekaldééñ! Ba ye bo te beta loone wo na: minga a jôô meyoñ .
Me nga wôʼô ayoñe bôte dam abé , me nga ndaman éliʼi jam a kalane be e mo môé; ô nji ke ko be éngôngo, ô nga titi adit ébôñeté jôé e bitule bi nnôme môt.
Ô mbe ô jôʼô na: ma ye bo njôô nnôm éto! Ajô te ô nga bo te semé mam mete, ô nga bo te simesane na: Mam mete ma ye man.
Eyoñe ji, vôʼôlôʼô e jame di a émvumvute minga, e wo wo tabe si a ndi ése a jô e nleme wôé été na: ma, teke jôm éfe ve ma! Ma ye bo te liʼi nkus, ma ye bo te kandane bone bam!
Mam mete mebaé ma ye kui be wo éyoñe jia a môse wua, nkandan a bon , nalé fʼéto nkus; mam mete ma ye ku wo yôp a ngule jab ése, akôsa bo ézuʼu mame ya ngbwele jôé, akôsa bo ngule ya mimboone mi mam miôé ya majik.
Ô nga buni ésase jôé. ô mbe ô jôʼô na: Môt éziñ a nji yene ma! Feʼe jôé a ñyemane wôé bi nga tyiñelane wo nlô, a ô mbe ô jôʼôk e nleme wôé été na: ma, teke jôm éfe, ve ma!
Bidim bia ye kui be wo, wo te yem e vôme bia téé; ébubua ja ye ku wo yôp, ô too te nguleya vôône je; a kômebua a ye silane wo yôp atemetem.
Tame ñhe tabe ézezañe mimboone mi mame miôé ya majik, a ézezañe ya bizuʼu bi mam bi ngbwele jôé, mbie ô nga mane ve ésaé jôé ataté éyoñ ô mbe ésoé; ndôʼôtô na mfi wo ye so wo été. éko éziñe na wo ye bo ékowoñ.
O nga mane teʼe womien a nsilane bengunemelane mam; be tame ñhe kôlô si a nyii wo. Ba ba kabe yôbe mebôta, ba ba biʼi ateté, be tame kate jam da yiane kui, avalʼane meté me ngon me né.
Ô lôô be ne avalʼane mbuan ñwô nduan ja diʼi; ba ye bo te faté ényiñe jap e nkabaʼa nduan été; sake metyeʼe me nduane le asu ñyamane bidi wop, nge ésiʼi nduan nje môt a ne nguleya tabʼôsu.
Avale te nde ba ô maneya ve be womien ateʼe nyô ba ye bo, ba ba buʼubane wo aso éyoñ ô mbe ésoé, ba ye ke ba ndeñ, môt ase mfaʼa wé; teke môt a ye nyii wo.
Vôʼôlaʼane jame di, a nda bôte Yakob, mia mi beʼe jôé na Israél mi soʼo mendime ya Yuda, mia mia kane ngana jôé Nti a mia loone Zambe Israél, ve bebela a zôsôô bi too momo be mia!
Amu jôé dap da téé tison é nʼétyi, a yeʼebe e be Zambe Israél nye jôé dé e ne Nti ya minsamba mewosan.
Aso ayap me nga kate foé ya mam me nga taté boban, me nga so mʼanyu, a me nga bo na bôt be wôʼô me: me nga fôʼô ngule jam atemetem, nde mam mete me nga boban.
Me mbe me yeme na ô nʼayete nlem , a na, e tyiñe jôé é ne ane mbôñ étyé, a na mvom asu jôé é ne mvot.
Aso ayap, me nga kate wo foé ya mam mete, me nga bo wo na ô wôʼô me, valé me ngenane teke so, ô za jô na: Ngunemelane jam nje é nga bo mam mete, nkpwelan élé wom nge na, éveʼela jam é ne mboon a ékpwembé é ne nyeman, mbie bi nga bendé mam mete.
Wo wôk e jam me nga kate foé, tame yen ane e tôébaneya. Ye wo ke wo ye bo te kate de éyoñ éyoñe jôé é kuiya? Eyoñe ji ma bo na ô wôʼô mimfefé mi mam, mam me mbe mbaʼalan, mme ô mbe teke yem.
Eyoñe ji nje me tébaneya, sa ñhe aso ayab éyoñ, ve metataʼa ya môse wu a ô nji tame wôʼô me, amu ô za jô na: ke me mbe me yeme me.
Ô nji ke wôʼô jam éziñe yʼété, a ô nji ke yeme jam. Melo môé me nji kuiban melu mvus; amu me mbe me yeme wo na ô ne beta nkoñe bôt. Aso abume nyua, be nga loone wo na: mbene njôan.
Vʼamu jôé dam, nde ma telé ayaa dam; amu ékañaʼa ja yiane ma, nde ma bi mamien mfaʼa wôé. Amu me za wôé wo.
Me nga fubu wo ve sake e nduan été avale ba bo argent; me nga bo na ô lôt ébé yʼényiñ éngôngo.
Nge ma bo nalé, e ne foʼo vʼamu mamien; amu me se nguleya jibi na, jôé dam é biaséban, me se nguleya liʼi duma dam e be bôte befe.
Vôʼôlane ma, a Yakob! A Israél me nga loon! Mamien me nʼatataʼa, mamiene fe me ne susuʼa.
Wo wom ô nga bo mbôkaʼa ya si, a mbo nnôme wom ô nga ndamé yôp. Ma loone be, a ba tebʼasu dam nsamba wua.
Mia bese, sulaʼane vôme wua, vôʼôlaʼan! Za ya be mia a nga kate foé ya mam mete? Nyô Nti a nyeʼe a ye bo minkômbane mié asu ya wosane Babilôn, a wo wé wo ye silane Bekaldééñ yôp.
Mamien me kobôya, a me looneya nye a bo nye na a zu, a mboone wé wo ye dañ.
Subaʼane ma bebé, vôʼôlaʼan! Aso atataʼa me nji tame kobô asoé, aso atataʼa ya mam mete, me mbe valé. Eyoñe ji, Nti, nyô a ne Zambe, a lômeya ma a Nsisime wé.
Avale di nde Nti, nkôté wôé, nyô yʼIsraél a nʼétyi a jô na: ma Nti, e Zambe wôé, ma tyeñele wo asu mfi wôé, ma yaʼale wo e zene wo wulu été.
Ngoʼé ngʼô too ye tabe mebendé mam ntyee, mvoʼé jôé é nga ye bo ane beta ôsôé, a zôsôô wôé ane mendime ya mañ;
mvoñe bôte jôé é nga ye bo ane nselek, a bone bôé ane mefese me nseleʼe ya mañ, e jôé dé e nga ye bo te vaseban nge bo momo ôsu viam.
Kôlaʼan e Babilôn, tuban mi kôlô ézezañe Bekaldééñ! Katane foé ya jame te, boʼone na bôt be wôʼô de a tyiñe ndañan; mialaʼane de a kui susuʼa si. Jôʼane na: Nti a kôtéya Yakob mbo ésaé wé!
Ba ye bo te wôʼô évé ayete mesi a ye kee be; asu dap a ye bo na mendim me vam akôm, a ye sal akôme zañ a mendim ma ye lôt.
Mvoʼé é nji bo, nalé Nti a jô asu bebo abé .
Vôʼôlaʼane ma, a mia bikôte bi mañ, mia, meyoñe me bôt me nʼôyap, keʼane melo! Nti a nga loone ma, me too abume nyia wom été, a nga tote jôé dam, ataté môse me nga bialé nyia wom abum.
A nga bo anyu dam e funan nkpwaté mekôn ô nʼakap. A nga buti ma a éjijine ya wo wé; a nga veñesane ma akoñ élaé é ne nsoñ abui, a nga solé ma ékpwaé mekoñe jé été.
A a nga jô me na: Ô ne mbo ésaé wom, Israél ma belane nye asu ya liti duma dam.
Ve ma me nga jô na: me nga wu njuʼu zesé, me nga dimili ngule jam asu ñyemeñyem, asu momo jam; ve ma yeme foʼo na, nya ntyiʼane mejôô ma yange, a ne ve be Nti, a maʼane mam e be Zambe wom.
Eyoñe ji Nti a kobô. Nyô a nga kôme ma aso abume nyia wome na, me bo mbo ésaé wé, na me bulane Yakobe be nye, na Israél a sulan e fefele jé; me nyoñeya duma e mise me Nti, amu Zambe wom nye a ne ngule jam.
A jô na: E ne ôyôme jame na ô bo mbo ésaé wom, asu ya bete meyoñ me Yakob si, a asu ya bulane mebukaʼa yʼIsraél; ma telé wo na ô bo éfufube ya meyoñ , asu ya na nyiane wom ô yené a kui mekuʼu ya si nyô.
Avale di nde Nti, Nyô a ne nkôté bôt, Nyô yʼIsraél a nʼétyi a jô nyô ba biasé ényiñe jé, nyô ngum ayoñ wo wôʼô angôndô, nyô a nʼôlo betibi bôte bevoʼo yôbe na: bejô bôt ba yene nye a tebe tetele. Nalé fe bone bejô bôt ba ye yene nye a kute meboñe si, amu Nti, nyô a tôé minjôane mié, a nyô yʼIsraél a nʼétyi, nyô a nga tobe wo.
Avale di nde Nti a kobô na: e mbamba éyoñ me nga yalane wo, e môse nyian, me nga volô wo, ma lôñe wo nkaʼalé a ma telé wo asu ya bo élat a ngum ayoñ, asu ya beta telé si tetele, a asu ya kabe mekabe me si me ne bilik.
Asu ya jô minkôme na: Kuian atan! A jô ba be ne e dibi été na: boʼone na be yene mia! Ba ye bo nguleya di e mezene mezen, a ba ye yene bidi biap e bone minkô.
Ba ye bo te wôʼô zaé, a ba ye bo te wôʼô évé; jaʼane évuñulu ya nkôte si é nʼayôñ, jaʼane jôp bia ye bo te bo be na be tôban njuk; amu nyô a ko bʼéngôngo a ye bo nliti zene wop a a ye yaʼale be mfaʼa menjeñe mendim me né.
Ba kôñelane beta minkôle miame mezen a mimfaka miam mia ye betebane yôp.
Mbe bana ba so ôyap, mbe bana, bevoʼo be soʼo akôé a mfaʼa jôp da dim, bevoʼo ki be soʼo sii Sinim.
Kute fas a yôp, fônôk a si! Mia beta minkô, loñan ayenga! Amu Nti a volô ayoñe bôte dé nlem . A ko bingôngole bi bôte bié éngôngo.
Siôn a mbe a jôʼô na: Nti a liʼiya ma, Nti a vuaneya ma!
Ye minga a ne nguleya vuane nyañebé é wé? Ye a nji wôʼô mone yʼésôʼô jé mintaé? Jaʼane nyʼane vuane nye, ve ma me se nguleya vuane wo.
Ô lôô me nga kpwele wo e mo mam été; mimfine mi ne ôsu ya mise mam éyoñ ése.
E bone bôé ba zu mimbi; ba be nga veñesane wo mbuan a bilik ba ye kôlô e zañe jôé.
Beteʼe mis e mevôm ma bômane wo a yen: bese ba sulan, ba zu mfaʼa ô né. Me ne vevee! Nalé Nti a jô, wo ye beta jaé bese ane akom, wo ye late be a wo, avalʼane minga môt a kômbô luk.
Yaa e sisi jôé, biliʼi biôé, e si é ntoo mbuane le, e bôte bôé ba ye yeme yem été ataté éyoñe ji, a ba be mbe be mini wo ba ye kʼôyap.
Ba ye baʼalan e melo môé na: e bon be nga vaa wo, afôla ya tabe e dañeya ma ôfanefan; betaʼa kôʼôlane ma si, ane me ne nguleya tabe.
A wo ye jô e nleme wôé été na: za a nga biaé ma be? Amu me mbe te fe bon , me mbe nkôkôm. be nga kee ma minkôm, be nga suu ma; za a nga yale be? Me nga liʼi étam: e bana be mbe vé?
Avale di nde Nti a ne Zambe a jô na: ô lôô ma ye bete wo wom mfaʼa meyoñe bikule me né, ma ye telé nlinga wom mfaʼa meyoñ me bôt me né, a ba ye soo bobefame bôé e mo map été, ba ye beʼe bobebinga bôé e bitu.
Bejô bôt ba ye bo bʼésoo ba yale wo a bengone babe ki benyua ba yale wo; ba ye kute meboñe si asu dôé, mvom asu é buti si, a ba ye nyiane mbuluk ô ne wo mebo, a wo ye yeme na me ne Nti, nalé ate ba be too ma ndi ba ye bo te woban ôson.
Ye ba ye bulane nyoñe jôme mben ô nga nyoñ? Ye mbiane zôsôa môt wo ye famelan?
Yaa, nalé Nti a jô na: môte mben ô nga bi, ba ye bulane nyoñe nye, a jôme ntibili bôt a nga nyoñ ja ye tup. Ma ye wosane besiñe bôé, a ma ye nyii bone bôé.
Ma ye bo na e bôt be nga kpweʼele wo be di minsône miab mibien; ba ye nyu metyi map a sok, ane ba ba te nyu mfefé woon; a môt ase a ye yeme na, me ne Nti, nyii wôé, nkôté wôé, nyô Yakob a ne ngu.
Avale di nde Nti a sili na: kalate ntyaman aluk a ne ñhe vé nyô a liti na me nga suu nyua wônan? Nge na me kuaneya mia e be mbé ya besé memvôla bam? Ve mi nga kuaban amu mbia mimboone mienan, a be nga suu nyua wônan amu ézezame jenan.
Me nga so, ve me nji koone môt amu jé? Me nga loon, ve môt a nji yalan amu jé? Ye wo wom ô dañeya étun asu ya ve éto fili? A na ye me nji fe bi abime ngu da yian asu ya kôté? Ayaa dam da vele mañ, ma bo beta bʼasôé ne ngeññ, kose jap ve boé amu mendime momo, a ja wu amu évé.
Ma jalé yôbe a dibi a vute de nkuta nyô.
Zambe, nyô a ne Nti, a nga ve ma ôyeme beyéʼé, ane me ne yeme suʼu nyô a teʼeya a nkobô yʼanyu dam; tyé ése a vele alo dam ôyo na me vôʼôlô ane beyéʼé.
Zambe, nyô a ne Nti, a kuiya mʼalo, ve ma, me nji bene njôan wé, nge bulane mvus.
Me nga kee mvuse jam e be ba be mbe be bibiʼi ma, a memañe mam e be ba be mbe be téé ma ze; me nji solé asu dam e bindeñelaʼa a ntuane menden.
Ve Zambe, nyô a ne Nti a nga volô ma; ajô te nde me nji tôbane de éndeñelaʼa ajô te me nga bo asu dam ane akok, me yeme na ma ye bo te woban ôson.
Nyô a kale ma a ne bebé: za a kômbô bo mejô a ma? Bi tame kat! Za a ne me ngame yat? A zaʼa ma bebé!
Ô lôô Zambe, nyô a ne Nti, a ye zu volô ma; za a ye ve ma mekua? Ô lôô bese ba ye ku bifus ane ntuʼu ngômesan. Bikukum bia ye di be.
Za ya be mia a ko Nti woñ éyoñ a vôʼôlô tyiñe mbo ésaé wé? Nyô ase a wulu e dibi été, a jembaʼan éfufup, a vaʼa ndi nleme jé e be jôé Nti wé, a a yeʼebeʼe be Zambe wé.
Mia bese mia kôbane nduan a mi bili mekoñ mʼélaé ma yôñ, jam da yange mia e ne na: minkabaʼa ya nduane jenan miabebien, mekoñ mʼélaé miabebien mi nga boʼé. E wo wom ñwô ô boya na jame te e kui be mia, mia ye wu éndeñelaʼa été.
Vôʼôlaʼane ma mia mia tôñe zôsôô , mia mia jeñe Nti! Mi fombaʼan akôm e vôm mi nga baaban, a mful ébé e vôm mi nga nyoñeban
Fombaʼan Abraham, ésoo wônan, a Sara, nyô a nga biaé mia; éyoñ Abraham a mbe étam, me nga loone nye, mvus éte me nga botane nye a fôlô nye.
Avale te nde Nti a volô Sioñ nlem , a volô nleme ya biliʼi bié bise, a ye bo fé jé anʼ Eden, a nkôte si wé ane afube Nti. Mevak a mefôn bia ye boban ézezañe jé, minsamba beyia bia a jia besame fe avale da da.
A bôte bam tama vôʼôlane ma, a ayoñe bôte dam tame kee alo dôé be ma! Amu atiñ da ye so be ma, a ma ye kuli ntyiʼane mejô wom asu ya bo éfufube ya meyoñ .
Zôsôô wom a ntoo bebé, nyiane wom wo ye yené a mo mam ma ye tyiʼi meyoñ me bôte mejô; bikôte bi mañ bia ye tabe ma ndi, bia ye tabe wo wome ndi.
Betaʼane mis mfaʼa ya yôp, a fombaʼane si nyô mfaʼa ya si, amu yôp da ye man a nʼôtita, a si ja ye yômbô ane ngômesan, a e bôt be too été ba ye wu ane minlo; ve nyiane wom wo ye tabe nnôm éto a zôsôô wom a ye bo te vas.
Vôʼôlaʼane ma, mia mia yeme zôsôô , wo, ayoñe bôt e bili metiñe mam e nleme wé été! Te koon ôsame nkobô ya be bôte woñ nge fôʼôban amu ékpweʼele jap.
Amu kômebua a ye di be avalʼane ngômesan a fos ja ye mine be ane sut. Ve zôsôô wom a ye tabe nnôm éto a nyiane wom akekui miaé mi bôte mise.
Veʼe ôyo, veʼe ôyo! Tame jaé ngu a wo Nti! Veʼe ôyo ane melu kôa, melu ya miaé mi bôte betô! Ye sa wo ô nga bibi Ejipte, a lume ébibi te akoñ?
Ye sa wo ô nga vele mañ, mendime ya beta yee, ye sa wo ô nga tube zen e bidoʼo ya mañe na, ba ô nga kôté be lôt?
Nalé ate ba Nti a nga kôté ba ye bulan, ba ye kui Sioñ a bia ya ndañan, a avaʼa ya nnôm éto da ye bo ékat e nlô wop. Mevak a mefôn bia ye bo bebé, ôlun a mintat bia ye tup.
Mamien, mamiene ma volô mia minlem. Ô ne za wo ko ñwu ba loone môte woñ, e mon Adam, nyô asuʼulane dé e ne di bilok?
Ye wo ye vuane Nti, nyô a nga kôme wo, a ndamé yôp a bo mbôkaʼa ya si? Ye wo ye bo ve ko woñ éyoñ ése a môs ôse ôsu ayaa ya nyô a tibili wo, avalʼanʼéyoñ a kômesane na a jian? Ayaa ntibili e ne ñhe vé?
Anaʼana môt a yeme nda mbôk a ye bi afôla e ne ndam a ye bo te wu e beta ébé été a jôme ya di ja ye bo te jembane nye.
Me ne Nti, e Zambe wôé, nyô a fôʼô mañ a bo mendime mé na me duñ, jôé dé e ne na: Nti ya minsamba mewosan.
Ma futi mejô mam anyu dôé, a ma buti wo éjijine ya wo wom, éyoñ ma ndamé yôp a bo mbôkaʼa ya si, éyoñe ma jô Sioñ na: Ô nʼayoñe bôte dam!
Veʼe ôyo, veʼe ôyo! Kôlôʼô si a Yérusalém, wo ô nga nyu, élaé ya ayaa dé, é soʼo wo Nti, wo ô nga nyu a vele élaé ya ndumekan a kui je si!
Bone bese Yérusalém a nga biaé, teke wua a ne liti nye zen , bone bese a nga yale, teke wua a ne bi nye wo;
mame mana mebaé me kuiya be wo: za a ye wôʼô ajô dôé ôlun? Nsa, a bilik, zaé a nkpwaté mekôn, me ne za na me volô wo nlem ?
Bobefame bôé nteʼan ne botok, be mbe be bôô e mefôla mese ya minjoñ, ane tite mimbiaé é biliya avot, be beʼe ayaa Nti, minkomekan mi Zambe wôé.
Ajô te vôʼôlôʼô jame di a éngôngole Yérusalém, nyô a sok, ve sa bilam!
Avale di nde Nti, e Zambe wôé, e Zambe wôé a kaman ajô ya ayoñe bôte dé na: tame yen, ma nyoñ élaé ndumekan e wo wôé été, mebukaʼa mʼélaé yʼayaa dam wo ye bo te beta nyu me!
Ma ye futi élaé te e wo ya ba be nga bo na ô wôʼôlun, ba be nga jô jô wo na: vitibiʼi, wôna bia ye lôt! O nga bo mvuse jôé é funane si a njoñe na bôt be lôt.
Veʼe ôyo, veʼe ôyo! Jaé ngule jôé a Sioñ! Jaé mengômesane miñyené môé a Yérusalém, tison é nʼétyi! Amu na ataté éyoñe ji, toʼo môt a ne tee ntyiʼiban atyel, toʼo nyô a ne tee mfuban , teke wua yʼété a ye nyiine be wo.
Sase mbuluʼu wôé, kôlôʼô si, tabeʼe si a Yérusalém! Tiʼine mengataʼa me ne wo tyiñ , wo nkôme ngone ya Sioñ!
Amu avale di nde Nti a jô na: mi nga kuaban teke tañ nalé ate fe mia ye bo te kôtéban a tañe moné.
Amu avale di nde Nti, nyô a ne Zambe a jô na: bôte bam be nga taté ke Ejipte a tabe wé. Wôna mon Asirieñ a nga tibili be te kʼétom.
Eyoñe ji za jame ma yiane bo, nalé Nti a jô, éyoñe bôte bam be nga vaaban teke tañ? Bôt ba tibili be ba bete metyiñe yôp, nalé Nti a jô, a môs ôse jôé dam é ne mbiaseban;
ajô te bôte bam ba ye yeme jôé dam; ajô te ba ye yeme môs ôte na, ma ma kobô: me nyô!
Akaʼa abeñ mebo me nkate mbamba mefoé me né e minkôle yôp, nyô a yôtane mvoʼé ! Mebo me nkate étua mbamba mefoé, nyô a yôtane nyian! Nyô a jô Siôn na: Zambe wôé a jôô!
Tyiñe bemombô bôé nje le! Ba bete tyiñe yôp, ba bete metyiñe ya ndañan nsamba wua; amu ba yene Nti a betaʼa zu Sioñ a mise mabe mebien.
Yôtaʼane metyiñe ya ndañan nsamba wua, mia biliʼi bi Yérusalém! Amu Nti a volô bôte bé minlem, a a kôté Yérusalém.
Nti a liti soé ya étyi jé e mise meyoñ me bôte mese; a mekuʼu mese ya si nyô ma ye yene nyiane Zambe wongan.
Kelan, kelan, kuian atan! Te namban jôm é ne tee mfuban ! Kôlaʼan ézezañe jé! Tunane miabebien, mia mi beʼe bisua bi Nti!
Te kôlan avô, te kean mi tubuk: amu Nti a ke mia ôsu, a Zambe yʼIsraél a ye bo medib akoʼo wônan.
Mbo ésaé wom nye nyô, mame mé ma ye ke ôsu; a ye bet, a ye ke ôyabe yôp, a ye bebe étua ôyabe yôp.
Aval ô mbe jame ya woñ e be bôt abui, avale te a nji fe yené ane môt, a nji fe yené ane wua ya bone bʼAdam.
Nalé fe na, a ye tun abui meyoñ a mmiamane metyi. Bejô bôt ba ye dibe menyu asu dé; amu ba ye yene jam be nji tame kañete be, ba ye yeme jam be nji tame wôk.
Za a nga buni foé jangan, a wo Nti ô litibaneya be za?
A nga yaé asu Nti ane éfaʼalé, ane nkañ wo vame si ja wôʼô évé; a mbe tekʼéyekaʼa nge abeñ bia tindi na bi fombô nye. Ñyenan bi nga yene nye ô nji bi jam éziñe ya na bi fombô nye.
Bôt be nga biasé a liʼi nye. A mbe môt yʼôlun a a nga yembane mintaé, éfunan, ane nyô a solé asu dé ôsu vié. Be nga biasé nye a bi nji ke semé nye.
E ne foʼo bebela na, mintaé miangan mmie a nga beʼe; a minjuʼu miangan mmie fe a nga jibi; ve bia bi nga yene nye ane nyô Zambe a nga ve melep , ane nyô Zambe a nga bibi a samele.
Ve be nga jii nyʼakoñ amu mintyamane metiñe miangan, melep ma ve bia mvoʼé Nye a nga nyoñe me, a bi yeteya amu beduʼi bé.
Bia bese bi mbe bôt ba ndeñ ane mintômba, môt ase a mbe a tôñe zene jé émien; ve Nti a nga bo na ékobe jangan ése é bo mfaʼa wé.
Be nga kpweʼele nye, vʼa nga sili émiene si a a nji ke kui anyu dé avalʼane mone ntômba ba ke tyik, avalʼane mvumvuʼu ntômba ôsu ya ba ba tyiʼi wô mimvot a nji ke kui anyu dé.
Ntyiʼane mejô a évô bi nga vaa nye si nyô; e miaé wé été za a nga simesan ajô ya na a nga vaabane si bevevee amu angônda mbia mimboone ya bôte bam, mbe be nga yiane nyoñe meleb mete?
Be nga faʼa soñe jé ézezañe bebo mam abé , a jame nye baa minkukum, akôsa bo na a nji ke bo jam éziñ yʼévô, a teke jame ya meduʼan é nga yené anyu dé.
Nti a nga yene mvaé ya jalé nye a mintaé; éyoñ a maneya ve émien anʼétyiʼa mekua, a ye bi mvoñe bôt, a melu mé ma ye bo ayap, a nye a ye jalé nkômbane Nti.
Eyoñe éndeñelaʼa ya nleme wé é maneya, mise mé ma ye jaé; amu ñyemane ba ye yeme nye, zôsôa mbo ésaé wom a ye kale bôt abui a beʼe bikobe biap.
Ajô te ma ye ve nye abui bôt ane ngap; a ye kabane biôme ya nsa ba be mingungu amu a nga ve émien awu, a lañeban ézezañe ya benyoñe mekua, amu a nga beʼe abé yʼabui bôt, a yeʼelan ajô benyoñe mekua.
Dañek, a nkôkôm, wo ô nji ke biaé mon! Beteʼe tyiñe ya ndañan a fôn, a wo ô nji tame yeme mintaé yʼabiaé! Amu bone be minga a nga liʼi éngôngo ba ye bo abui a dañe ba be nyô a ne nluʼan nalé Nti a jô.
Neneʼe afôla ya nda éndelé jôé; be ndaméʼé bindelé ya étabaʼa jôé; te wo kamane bie! Limitiʼi minkole miôé a yemete mekône môé!
Amu wo ye nene mbo nnôm a e mbo ngal; mvoñe bôte jôé, ja nyoñe meyoñ me bo jôme jé, a ja ye fôle bitison bi ntoo bilik.
Te ko woñ amu ôson wo ye bo te bi wo; te tebe ne zemeté amu wo ye bo te same; ve wo ye vuan ôsone ya melu ô mbe ésoé, a wo ye bo te beta simesan ôsame ya éyoñ ô mbe nkus.
Amu nyô a nga té wo a ne nnôme wôé, jôé dé e ne na Nti ya minsamba mewosan, a nkôté wôé a ne Nyô yʼIsraél a nʼétyi, jôé dé e ne na: Zambe ya si ése;
Amu Nti a beta nyoñe wo ane minga be nga suu nye nsisime wé ô ne mbiban a ôlun. Ye môt a ne suu minga a nga jô nye ndôman! Nalé Nti a jô!
Me nga liʼi wo tañ étun éyoñ ve ma ye beta nyoñe wo a abui nkoon éngôngo;
e ñwôʼan ôlun wo nemban été, me nga vaa asu dame be wo ôyôme nté, ve ma ye mvamane wo a nyeʼan ô too nnôm éto, nalé Nti, nkôté wôé a jô.
Mfaʼa wom da ye bo ane melu Noé: me nga kane ngana na: mendim me Noé ma ye bo te beta mialan e si nyô; avale te ma kane ngana na: ma ye bo te beta wôʼô wo ôlun, nge bo wo ayok.
Toʼo beta minkô ba fôʼôsan, toʼo ke bone minkô ba ndeñetan, ve mvame jam ma liti wo ja ye bo te man, a élate mvoʼé jam ja ye bo te tyamé. Nalé Nti, nyô a ko wo éngôngo a jô.
A wo ô nʼéngôngo, ntyaʼan ébôm a ôkôs a teke môt a volô wo nlem ! Ô lôô ma ye bé mekoʼo môé abeñe meyañ été a bôôé mimbôkaʼa miôé e mekoʼo me Safir été;
Minsoñ yʼandile dôé, ma ye bo mie a mekoʼo me rubis, a bo mimbé miôé a mekoʼo me éskarbukel, akaʼa dôé ki a mekoʼo me nʼédima.
Bone bôé bese ba ye bo beyéʼé be Nti, afoʼo ya bone bôé da ye bo anen.
Zôsôô a ye yemete wo wo ye tebe étibelaʼa ôyap amu ô nji ke bi jôm wo ko woñ; wo ye fe tebe ébubua jam ôyap amu ja ye bo te kui wo bebé.
Nge ba té wo ntañete jame te da ye bo te so be ma; môt ase a ye té wo ntañete a ye ku amu wo.
Ô lôô me téya nlui melui nye a vuñulu maʼa me nduan a nye a lui évôle bita avale dé; ve me téya fe ntyame mam asu ya buʼu évôle te.
Evôl bita ése é ne nluibane na é wosane wo, ja ye bo teke jam; a ôyem ôse via ye bet a wosane wo aba mejô wo ye teʼe vie a mveane wô mekua. Ngabe bebo bisaé be Nti nje le. Zôsôô wop a so be ma nye le, nalé Nti a jô.
A mia bese mia wôʼô évé zaʼane vôme mendim me né, jaʼane nyô a nji bi moné! Zaʼan, kusane woon a menyañ, teke moné, teke yaʼane jôm!
Amu jé mia ve moné asu jôm é nji bo bidi? Amu jé mia wu njuk asu jôm é ne te jalan? Vôʼôlaʼane ñhe ma a jaʼane jôm é ne mvaé, a mia ye yene mvaé ya bidi bi ne ézezek.
Keʼan alo a zaʼane be ma, vôʼôlaʼan a nsisime wônan wo ye nyiñ; ma ye bo élate ya nnôm éto a mia, amu mimboone ya mbunane mi David.
O lôô me nga telé nye ane ngaa ya meyoñ , ane nliti zen , a jôʼô meyoñ .
O lôô wo ye loon ayoñ ô ne te yem a ayoñ e ne te yeme wo, amu Nti, e Zambe wôé, amu Nyô yʼIsraél a nʼétyi, nyô a ve wo étôtoʼo jé.
Jeñane Nti éyoñ a né, loʼone nye éyoñ a ngenane bebé.
Mbo abé a liʼi zene jé a mbia môt asimesane dé; a bulaʼane be Nti, nye a ye ko nyʼéngôngo, e be Zambe wongan, Nyô a jamé abui abui.
Amu asimesane dam e nji bo éndenan a mezene menan me nji bo émam, nalé Nti a jô.
Ane yôp e ne si ôyabe yôp nalé ate mezene mam me nʼémenan ôyabe yôp, a asimesane dam ôyabe yôp a émenan;
avale mveñ a metaʼa bia sis bi soʼo yôp, bi too te nguleya bulan te na bi mane ve si émumun a atek, a bo na bibébéa bi faa, te na bi tame ve mmiase mvoñe mvoñ a bidi e be nyô a di.
Avale te ajô da so mʼanyu e né: e ne te bulane be ma zesé, te na e bo nkômbane wom a tôé jame me nga lôme de ne sañ sañ.
Yaa, mia ye kui mevaʼa été, a ba ye kee mia e mvoʼé été; beta minkô a bone minkô ba ye loñ ayenga ôsu vienan, a bilé bise ya fé bia ye kute mefas.
Sipré a ye faa éjiane mintut a mirt éjiane nsinik; jame te da ye bo di ya duma asu Nti, ndeme ya nnôm éto nje ja ye bo te kôlô.
Avale di nde Nti a jô na: baʼalaʼane metiñ a boʼone zôsôô , amu nyiane wom ô mbeme so a ntyiʼane mejô wom ô mbeme litiban.
Ebotan a môt a bo nalé, a mone môt a tabʼété tekʼafôʼé, a baʼaleʼe sabate na a bo te ndaman étyi yʼété, a kamaʼane kee wo wé mfaʼa ya mbia mboon ase!
Nneñ a timbi be Nti a boʼo te jô na, bebela na Nti a ye vaa ma ayoñe bôte dé été! A miak ô boʼo te jô na: me ne ve nkôt élé!
Amu avale di nde Nti a jô bemiak ba ye baʼale besabate bam, ba ye tobe jam ma yene mvaé a ba ye tabe ñyemetan élate jam été na:
ma ye ve be jôm yʼôsimesan a duma e nda jam a mimfine miam été mbie bia dañe bobefam a bobebinga; ma ye ve be jôé ya nnôm éto nde da ye bo te kôlô.
Beyeñ bese ba ye timbi be Nti na be saane nye, na be nyeʼe jôé Nti, a na be bo bebo bisaé bé, ba bese ba ye baʼale Sabat asu ya bo te ndaman étyi jé, a mbe ba ye tabe ñyemetan élate jam été,
Ma ye kee be beta nkôle wom a nʼétyi a bo be na be vak e nda meyeʼelane jam été; mimveane miab ba diʼi ngumba a bityiʼa biap bia ye nyoñeban ataʼa metunaʼa dame yôp; amu nda jam ja ye lobane na, nda meyeʼelan asu bôte bese.
Nalé Nti nyô a ne Zambe a jô, nyô a kôan ba yʼIsraél be ne ñwuane fé; ma ye beta kôane befe, ba bʼémbéé be ntoo nkôan.
Mia betite bese ya fé zaʼa dian, mia betite bese yʼafan!
Bemombô bé bese be ne ndim, be nji yeme jôm; bese be ne mimvumvuʼu bemvu, teke nguleya bam; be ne biyemeyema, be bôô si, a ba nyeʼe be kelʼôyo.
Bone mindôndoʼo bemvu be ne te yeme jaé bidi. Be ne bebaʼale mintômba be ne te yeme wôʼô jôm; bese ba tôñe zene jabe bebien, môt ase foʼo vʼane mfi wé ô né;
Zaʼan, ma zu jeñe woon, a bia ye jalé biabebien a binyunyui bi ne ngu! A akiti bia ye fe bo nalé: abim e liʼiya e nʼétua abui.
Môt a ne zôsôô a jañ, ve teke môt a nyoñe de ngap e nleme wé été; ba vaa mbamba be bôt, ve môt éziñ teke wôʼô na zôsôa môt a ne mvaan asu ya mate bidim.
Nyô a tôñe zen é ne zôsôô a ye nyiine mvoʼé été, a ye woʼon énoñe jé yôp.
Ve mia, zaʼane bebé va mia bone be ngbwengbwele minga, mvoñe mbo mejian a minga ébamba.
Mia kpweʼele za? Mia ndamé za anyu nyô a sooé nyʼ ôyem? Ye mi nji bo bone be beneya njôan, e mvoñ é ne njalan a ékotekot?
Mia wobane nduan bebé bilé bi térébeñte, élé ése é bili abui mekaé si; mia wôé bon e mimbiʼili été a e mimbane mekoʼo été.
Ngabe jôé é ne bikôkone mekoʼo ya mbiʼili, bili bite mbie bi nʼakabe dôé amu mbie ô maneya sôôé mveane binyunyui a ve mimveane miôé ya nkañan! Ye jame te é ne volô ma nlem ?
Wo kôm énoñe jôé e nkôl ô ne mbetan, a ôyabe yôp; nne fe wo bete wé a ve bityiʼa , bili bite mbie bi nʼakabe dôé amu mbie ô maneya sôôé mveane binyunyui a ve mimveane miôé ya nkañan! Ye jame te é ne volô ma nlem ?
Wo futi jôme jôé ya simesan e mvuse mbé , a mekôn me bili wo; amu wo liti soé jôé a bet ô tele mʼôyap. Wo nene éjôʼôba jôé, a ô boya élat a bezambe befe, wo nyeʼe énoñe jap a nyeʼe ô yene be.
Wo ke be njô bôt ô bili mbon, wo mialane beôlobinda bôé, wo lôme minlômane miôé ôyap, wo bo na mi ke a kui vôme miñwuan mi né.
Nwulan abui wo bo na ô tek ve wo teke jô na: Me tame bulane mvus! Ô ngenan ô wôʼôtane ngu e wo wôé été: ajô te ô ngenane teke tek.
Za a mbe a tyeléʼé wo nleme yôp, ô mbe ô koo za woñe na ô duʼu ma, na ô bo te simesan, te bisi ma? Ye me nji tabʼévô aso ayap? Ajô te nde ô nji ko me woñ.
Ma ye kañete zôsôô wôé a mimboone miôé mbie bia ye bo te volô wo.
Eyoñ wo ye yôn, jama azezambe wôé nye ñhe a ye tame kôté wo! Vʼévuñulu ja ye mane kee nye, mfep wo ye vaa nye, ve nyô a sobô be ma, a ye nyoñe si nyô ane ngap, a tabe nkôle wom ô nʼétyi.
A ye jô na: Faʼane, faʼane, kômane zen , vaʼane kobetakobetan ase a ne zene bôte bam!
Amu avale di Nyô a dañ ôyabe yôp, Nyô étabaʼa jé é too nnôm éto, a nyô jôé dé é nʼétyi a jô na: me too mevôm me ne mbetan a étyi été, ve da me ne a môt ba tibili, a nyô be sameleya nsisime wé été, nalé ma beta wômôlô minsisim mi ntoo nsamelan, a minlem mi ntoo ntyaʼan.
Eyoñe minsisim mia ku som asu dam, e bôte me nga té, ma ye bo te ben éyoñ ése nge baʼale ôlun nnôm éto.
Me nga yaa amu miñyamete mia yiane mekua mié, ajô te me nga bibi nye, me nga sobô ayaa dam été, ve melo mé été, a nga tôñe zene ya nleme wé.
Me nga yene mezene mé, ve ma ye saé nye a ma ye jalé nye a mvolane nlem , émien a ba baa be be ba yi du.
Ma ye futi ékañaʼa e biyaé mvoʼé , mvoʼé e be nyô a nʼôyap a e be nyô a ne bebé! Nalé Nti a jô. Ma ye saé be.
Ve bebo abé be ne ane mañ ma fôʼôsan mme me se nguleya bo ne mieññ, a mendime yʼété ma fôʼé mbotok a mbuan.
Mvoʼé é nji bo, nalé Zambe wom a jô mfaʼa bebo abé .
Yôtaʼane ngu, te siʼibi beteʼe tyiñe jôé avalʼane toñ kate bôte bam mintyamane metiñe miap, a kate nda bôte Yakob bikobe biap.
Ba jeñe ma môs ôse, ba kômbô yeme mezene mam avalʼane ayoñe bôt e ne zôsôô , nde e nji liʼi metiñe Zambe a nga telé. Ba sili ma mintyiʼane mejô mi né avalʼane zôsôô a yian, ba yene mvaé ya subu Zambe bebé, be jôʼô na:
da volô bia jé na bi tyi bidi, nge ô nji yene mboone te? Amu na, e môse mia tyi bidi mia ve miabebien mfaʼa ya minkômbane mienan, a mia belane bebo bisaé benan a njet ése.
Mia tyi bidi asu ya wôman a bo mintañete e zañe jenan a bibi wo e tawôlô a mbia nlem ase; mi nji tyi bidi avale da yiane môs ôte na tyiñe jenan é wôʼé e yôb été.
Yʼavale ntyiane bidi ma kômbô nde le e môse môt a sili émiene si? Yʼane ajô ya luu nlô si ane nden, nge bômbô e nkuta a asup, ye nyili nye wo ye loone na ntyiane bidi, e môse Nti a yene mvaé?
Ntyiane bidi ma yene mvaé ñwô wu: tiʼi bengôkobe ya nkpwala , kuliʼi minkole yʼébôñeté, vaʼa ba ba wu ékpweʼele éto beti, a aval ébôñeté ése é boʼo momo;
Kabaʼane bidi biôé a nyô a wôʼô zaé, bingôngole bi bôt bi ne te vôme ya tabe zaʼa bie e nda jôé; nge wo yene môt a wuluʼu soé, vaʼa nye jôme ya jaé, a wo ye bo te lume môte ya minsône miôé mvus.
Eyoñe te éfufube jôé ja ye yené ane melendé me tyé a ñyetane wôé wo ye jiʼa boban; zôsôô wôé a ye wulu ôsu viôé, a étôtoʼo Nti ja ye tebe wo mvus.
Eyoñe te wo ye loon a Nti a ye yalane wo; wo ye yôn, nye ki a ye jô na: Me nyô! Nge wo vaa ébôñeté e zañe jôé, nalé fe ônyu wo boʼolô bôt, a nkobô wo bo bôt abé ,
nge wo ve nyô a wôʼô zaé jôme womien wo kômbô, nge wo bo mbubua na ô jaé bidi, éfufube jôé ja ye faé e dibi été, a dibi dôé da ye bo ane zañe môs .
Nti a ye liti wo zen éyoñ ése, a ye jalé wo bidi e mevôm me nʼayet, a beta ve mo a mebo môé ngu. Wo ye bo anʼafup ba te sôé mendim, anʼanjeñe mendim é bili mendim me ne te vele.
Amu wo, minnôme mevôm mi mbe ntyaman mia ye beta lôñeban, wo ye beta bete mimbôkaʼa mi miaé ya melu mvus; ba ye loone wo na nkôme mevôm me ne ntyaman, nyô a beta vumelane mezen, nyô a bo si nyô na é bo vôme bôt be ne tabe.
Nge wo bi abo dôé e môse Sabat na ô bo te bo jame wo yene mvaé e môse wom ô nʼétyi, nge wo jô môse Sabat na ô ne mvaé na ô ne môse Nti, ô nʼétyi a étôtok, a nge wo semé wô a zene ya bo te tôñe mezene môé a bo te ve womien mfaʼa ya jam wo yene mvaé nge mfaʼa ya minkobô mi ne teke mfi,
éyoñe te Nti a ye bo avaʼa dôé a ma ye beʼe wo e mevôme ya si nyô me nʼôyabe yôp, éliʼi Yakob ésoo, ja ye bo bidi ma ye ve wo amu anyu Nti e kobôya.
Momo, wo Nti ô nji dañe bo étun asu ya nyii nge alo dé e dañe bo ndok asu ya bo te wôk!
Ve bikobe bienan mbie bia kandé mia be Zambe wônan; abé denan nde e nga solé mia asu dé, a dibe nye na a bo te vôʼôlô mia
Amu mo menan me ntoo mvin a metyi a anyu denan mvin a bikop; biyaé bienan bia laa minsos a ôyeme vienan via kobô abé menyiñ.
Teke môt a somane nyô mbok ane da yian a teke môt a tebe aba mejô a kobôʼô bebela. Ba tabe be momo be mam mebun a kobô bivôlevôla mejô, ba nyoñ abum étibelaʼa a biaé ékotekote ntyiʼane mejô.
Ba bo na metyi me viet me tyek a tiñe ndeten abôp. Nyô a di metyi map a wu, a nge wo bôé da, akpwe ve tyeʼeban.
Ndetene jap é nji volô asu ya tiñe ngômesan be se nguleya vute jôm be nga bo a mo mabe nyô; mimboone miab mi ne mi yʼékotekot a njete mimboon é ne be mo.
Mebo map ma mate a tôñ abé , be nʼavôle ya kuli metyi me ne te bijô; asimesane dap e ne di yʼékotekot, nsaane biôm a bilik bi ne mezene map.
Be ne te yeme zene ya mvoʼé , a zôsôô a nji bo e vôm ba te lôt; mezene map me nʼékotekot: nyô ase a wulu été a ne te yeme mvoʼé .
Ajô te nya ntyiʼane mejôô a ne bia ôyap, a zôsôô a ne teke koone bia; bi nga yange éfufup, vʼateme na dibi; bi nga yange éngengeñ vʼateme na bi nga wulu e dibi été.
Bia ke bia bôp ane mindindime mfinemfin, bia ke bia bôp ane ba be nji yen a mise map; bia kolé e zañe môs ane a alu. Bi ne mvoʼé , ve bia funan ane mimbim.
Bia memele bese ane beurs, bia kobô sisi te tebe ane bezum, bi nga mombô nya ntyiʼane mejôô, vʼa nji bo! Bi nga mombô nyian vô keya bia ôyap.
Amu mbia mimboone miangan mi nʼabui ôsu viôé, a abé dangan e ne ngaa a boʼolô bia; bia be mbia mimboone miangan bi ne nsamba, a bia yem bikobe biangan:
bi boya wo melo, bi maneya koñe wo bi beneya tôñe wo wo, e Zambe wongan jam bia kobô e ne ve na bi tibili nge na bi bene njôane wôé. Jam bi beʼe menyôle mangan été, jam e né e nsisime wongan été da suʼulane bo foʼo ve minsos.
Ajô te nya ntyiʼane mejôô a bulane mvus, a zôsôô a jembane be bôt. E minseñ mi makit bebela a koléban ôbak, mboon wo soo mbaa jôé wo jeñeban.
Bebela a jañeya a nyô a ke mbia mboon ôyap, ba sa nye. Nti a lôô, a yene abé na zôsôô a nji fe bo.
A lôô na môt a nji fe bo, a yen abé na teke môt a vañ ajô; ajô te wo wé wo zu volô nye, a a yeʼebe e zôsôô wé yôp.
A jaé nya ntyiʼane mejôô anʼében, a jaé ékôngô nyian e nlô wé; a jaé mengômesan mʼakunaʼa anʼ alôʼô a vut abane nyô ane kôte mveñ
a ye ve môt ase maʼan ma yiane nye: ayaa e ba be tele nye ngame yat, jame da yiane be, e be besiñe bé, e ba be nee bikôte bi mañ, maʼan ma yiane be.
Ba ye ko jôé Nti woñ ataté vôme jôb da dim a étôtoʼo jé ataté vôme jôb da tôô; éyoñe nsiñ a ye zu ane beta ôsôé, nsisime Nti wo ye bo nye na a tup
nkôté bôt a zu asu Sioñ asu ba ya Yakob ba lume mbia be mame mabe mvus nalé Nti a jô.
Ve mfaʼa wom, élate jam bia be be, e nje ji, nalé Nti a jô: nsisime wom, ñwô ô too be wo, a mejô mam me nga futi anyu dôé, ma ye bo te kôlô anyu dôé, nge anyu bone bôé, nge anyu bendaé bôé, nalé Nti a jô ataté éyoñe ji a kui nnôm éto.
Kôlôʼô si a faék, amu éfufube jôé é soya a étôtoʼo Nti é tôôya be wo.
Amu na, tame yen, dibi da yandane si a afibe dibi ki meyoñ me bôt; ve Nti a tôô be wo, étôtoʼo jé ja yené be wo.
Meyoñ me ne te yeme Zambe ma ye wulu éfufube jôé été a bejô bôt ki éngengeñe ya melendé me tyé môé.
Wuʼa mis afôla da bômane wo a yen, bese ba sulan, ba zu be wo, bobefame bôé ba so ôyap a be beʼe bengone bôé e mo yôp
éyoñe wo yene jame te, wo ye muñ, nleme wôé wo ye kumetan a vus. Eyoñ akum da ye wubane mañ e zaʼa be wo, éyoñe mefoʼo ya meyoñ me ne te yeme Zambe ma ye zu be wo,
wo ye bo njalan a jama bekamel nalé fe benyak be beʼe bitut be soʼo madian a Efa; bese ba ye so Saba; ba ye beʼe or a ôtu a ba ye kate foé yʼékañaʼa Nti.
Mimbam betite ya Kédar mia ye sulane be wo; beyôme mintômba ya Nebayôt ba ye saane wo; ba ye vebane ngumba e ataʼa metunaʼa dame yôp, a ma ye yene be mvaé, a ma ye bo na nda é faé mfaane wom.
Beza le ba yele ane minkut, ane bezum ba ke e mone nda wop?
Amu bikôte bi mañ bi too ma ndi a besitima ya Tarsis be tele ôsu asu ya soo bobefame bôé ôyap, be bili argent a or wop, amu jôé Nti, e Zambe wôé, amu Nyô yʼIsraél anʼétyi, nyô a bo wo na ô faé.
Bone be mone bikuu ba ye beta lôñe mimfine miôé, a bejô bôte bap ba ye saane wo; amu ôlune viam été, me nga bibi wo, ve nkoon éngôngole wom été, ma mvamane wo.
Mimbé miôé mia ye yombô éyoñ ése, mia ye bo te diban toʼo amôs toʼo alu, nalé wo ye bo na akume ya meyoñ me ne te yeme Zambe e nyiine be wo, nalé fe bejô bôte bap a bôte ba tôñe be mvus.
Amu ayoñ a éjôé bia ye bo te saane wo bia ye jañ. Meyoñe me ne te yeme Zambe mete ma ye bo biliʼi ne meñ.
Etôtoʼo ya Libañ ja ye zu be wo, nalé fe bilé bi: sipré, orm, bui, bise nsamba, asu ya bo na vôme wom a nʼétyi a faé. A ma ye wumu vôme mebo mam ma tebe.
Bone betibili bôé ba ye zu suu bebiene si asu dôé, a ba bese be mbe be boʼo wo abé ba ye zu kute meboñe si e mebo môé si, ba ye loone wo na: Tisone Nti, Sioñe Nyô yʼIsraél a nʼétyi.
Eyoñe wo yiane bo bebene, nyô ba vini a teke môt a lôte be wo, ma ye viane bo wo jôme ba nguane je nnôm éto, jôme ya mevak ataté miaé wu a kui wu ôvok.
Wo ye nyañe menyañe ya meyoñ me ne te yeme Zambe, a e ma bejô bôt; a wo ye yeme na me ne Nti, nyii wôé, nkôté wôé, Nyô Yakob a ne ngu.
Ma ye zuu or éjiane mvot, argent éjiane étyé, mvot éjiane bilé, étyé éjiane mekok; asu ya belane wo ma ye ve mvoʼé . A ma ye soo nya ntyiʼane mejôô asu ya jôô wo.
Ba ye bo te beta kobô ajô évô e si jôé, nge ajô nsaane biôm, nge bilik e minné mi si miôé; wo ye yôlé minkaʼalé miôé na: Nyian, a mimbé ke na: Ékañaʼa;
sa ke jôp nde da ye beta bo éfufube jôé a amôs, nge ngon e faé wo éfufube jé; ve Nti nye a ye bo éfufube jôé melu mese. Zambe wôé a ye bo étôtoʼo jôé,
Jôbe dôé da ye bo te beta dim, a ngone jôé fe ja ye bo te beta dim amu Nti a ye bo éfufube jôé nnôm éto. Melu ya ôlune viôé ma ye man.
Ayoñe dôé da ye liʼi e bili ve bôt be ne zôsôô , si ja ye bo énjap nnôm éto; éfaʼalé me nga bé nje le, ésaé ya mo mam, asu ya saane étôtoʼo jam.
Nyô a dañe tyôtyoé a ye bo ngume toyini bôt, a nyô ba biasé ki ayoñ e ne ngu. Ma, Nti, ma ye tindi mam mete avô éyoñ ja yian.
Nsisime Zambe. Nyô a ne Nti, ô ne be ma, amu Nti a nga woʼo ma mbon. A nga lôme ma me kate ba ba sili bebiene si mbamba mefoé; me sôbe meveñe ya ba be ne minleme ntyaʼan, me kate minkôme foé ya éto fili jap a mimbôk nsuane wop;
me kate foé mbu mvam , ñwô Zambe a ve, a môs akunaʼa Zambe wongan; me volô ba bese ba wôʼôlune minlem;
me jalé ba ya Siôn ba wôʼôlun ékat, me ve be ékate te éjian asup, mbone mevak éjiane du, ngômesan ékañaʼa éjiane nsisim ô ne ntyaʼan, ndembene bé loone be na: bilé bi nya ntyiʼane mejôô, afube Nti, asu ya saan étôtoʼo jé.
Ba ye beta lôñ e minnôme biliʼi yôp ba ye bete minnôme mevôm mi nga mane ndaman, ba ye bo bitison bi ne bilik mimfefé, mbie bi nga saaban ayab melu mvus.
Bikuu bia ye tabe wé a ve bone mimbame benane bidi, bejin ba ye bo besenane si benan a besebe mindiʼi benan.
Ve mia mia ye lobane na: betuni be Nti, ba ye jô na: Mia saane Zambe wongan; mia ye diane mefoʼo meyoñe bikuu, a mia ye jaé duma dap.
Mia ye bi ngap mebim mebaé éjian ôsone vienan, ba ye vak a ngabe jap éjiane joʼojoʼo, nalé ba ye bi ngab ébaé ya si, a avaʼa dap da ye tabe nnôm éto.
Amu ma, Nti, ma nyeʼe zôsôô , ma vini éngôngôt mfulan a abé , ma ye yaʼane mboone wop teke selan, a ma ye bo be élate ya nnôm éto.
Ba ye yeme mvoñe bôte jap e meyoñe bikul été, a bone bap e meyoñ me bôt été. Ba bese ba ye yene be ba ye yeme na be ne mvoñe bôt Nti a maneya botane je.
Ma ye dañe vaʼa be Nti, nleme wom wo yene mvaé a mefôn e be Zambe wom, amu a jaléya ma mengômesan me nyian; a butiya ma a ézingi zôsôô , aval ane nluʼu minga a kômesan émien ékate nlô, avale fe ane mbom wo jaé bidima mekoʼo bié.
Amu avalʼane si ja faa ésôsoñe jé a aval anʼafup da bo na memvoñe mé me faa, avale te Zambe, nyô a ne Nti, a ye bo na zôsôô a ékañaʼa bi faa e meyoñe bikuu me too.
Ma ye bo te tabʼévô amu ajô Siôn, a ma ye bo te woʼon amu ajô Yérusalém, akekui zôsôô wé a yenéya ane éfufube ya melendé me tyé, a nyiane wé avalʼane ngôé ja yôñ.
Eyoñe te meyoñe bikuu ma ye yene nya ntyiʼane mejôô wôé, a bejô bôte bese étôtoʼo jôé; a ba ye loone wo mfefé jôé ñwô anyu Nti da ye tot.
Wo ye bo étôtoʼo ékat e wo Nti été, a ntôme njô bôt akule wo Zambe wôé été;
ba ye bo te beta loone wo na: Bebene, nge loone si jôé na: Melunga; Ve ba ye loone wo na: Mvaé jam a loone ke si jôé na: Minga wom; amu Nti a yene wo mvaé, a si jôé ja ye luʼuban.
Avale ndôman ja bo nnôme ngone minga, avale te bobefame bôé ba ye bo wo ane beyôm, a avale môt a luʼu minga a vaʼa mbom, avale te Zambe wôé a vaʼa wo.
A Yérusalém, me teléya bebaʼale e mimfine miôé yôp, be nji yiane tabʼévô alu a amôs. Mia mia simesane Nti, awoʼone momo be mia!
A te veane nyʼ awoʼon, akekui a beteya telé Yérusalém, a bo nye jôm yʼékañaʼa e si nyô.
Nti a kaneya de ngana a wo wé ya mbo nnôm, a wo wé ô ne ngu na: ma ye bo te beta ve fône jôé e be besiñe bôé, a bejin ba ye bo te beta nyu mfefé woone wôé,
ébuma ya bisaé biôé; ve ba be maneya kôane fôn ba ye di je, a kañe Nti, a ba be maneya kôane bibuma bi ndik, ba ye nyu woon e minseñe ya vôme wom a nʼétyi.
Lôtan, lôtane mimbé! Kômane zen asu bôt! Faʼan, faʼane njoñ, vaʼane mekok ! Betaʼane nyungu e meyoñ me bôte yôp!
Mi lôô Nti; e mekuʼu me si, a bo na bôt be wôʼô jame di: jôʼane ngone siône na: Tame yene nyii woé a zu, tame yen ane a bili maʼan, a ane bibuma yʼésaé jé bi ne nyʼôsu.
Ba ye loone be na bôt be ne étyi, e ba Nti a nga kôté; ve wo, ba ye loone wo na: Nyô be nga jeñ, e tison be nji ke lik.
Nyôna a ne za a so Edom, a so Bôtsra a beʼe mengômesan na ngembane nyô, mengômesane ma faé, a tebeʼe a énguñ ése, ngu njalane nyô ne lut?
Amu jé mengômesane môé me nʼévele mengômesan me too ane ma me nyô a miate bibuma?
Me nga too me miate woon ébé étam, teke môte ya meyoñ me bôt bia nye bi nga too; me nga tibi be a mebo ôlune viam été, me nga koʼo be ayaa dam été; metyi map me nga vasan ma mengômesan, a me nga ve mengômesane mam mese mebat.
Amu môs akunaʼa ô mbe ma nlem , a mbu minkôtane miam ô kpwaneya.
Me mbe me fombôʼô ve teke môt asu ya volô ma; me mbe melunga été, ve teke môt a suʼu ma; ajô te wo wom ô nga zu volô ma a ayaa dam e mbe ma ésukaʼa.
Ayoʼo dam été, me nga tibi meyoñ me bôt a mebo; me nga bo na me sok ayaa dam été, a me nga mialan metyi mabe si.
Ma ye wômôlô ôsimesane ya mbamba mimboon mi Zambe, ékañaʼa Nti, avalʼane mvaé ése Nti a boya bia é né; ma ye kañete beta mvame wé a litiya nda bôt Israél, mvaé a boya be, avalʼane nkoon éngôngole wé ô né a avalʼanʼézuʼu mbamba mimboone mié mi né
a nga jô na: Be ne foʼo ayoñe bôte dam, e bon be ne te kʼékop! A a mbe nyii wop.
Melunga mabe mese été, mme fe me mbe émé, éngele a tele asu dé a nga nyii be; e nyeʼan a nkoon éngôngole wé été, émien a nga kôté be, a nga suʼu be a beʼe be melu ya mvuse mese.
Ve be nga bene njôan, be nga ve mfufube Nsisime wé ôlun; nde a nga kôñelane a bo nsiñe wop a nye a nga wosane be ngame yat.
Eyoñe te bôte bé be nga simesane mimôse ya melu mvus a Môze: nyô a nga vaa be mañ. Bebaʼale ya mimbame mié be ne vé? Nyô a mbe a futiʼi mfufube Nsisime wé e zañe jap a ne vé?
Mfaʼa mbo nnôme Môze, a nga fôʼô wo wé wo ngemban, a nga kandé mendim ôsu viap, asu ya wumulu émien nnôm éto.
A nga bo na be fôʼôsan éyoñe be nga tulane beyee, ane mbebe ékabela a tulane nkôte si, ve be nji kolé ôbak.
Avalʼane tit ja siliki e mbiʼili, Nsisime Nti ô nga kee be vôme yʼawoʼon. Avale te nde ô nga liti bôte bôé zen asu ya wumulu jôé dôé e ne njalan a étôtok.
Fombôʼô ô too yôp a yen ô too vôme wôé a nʼétyi a étôtok, abane dôé a éwôlô jôé bi ne vé? Mfôʼôbane ya miñya miôé a éngôngole jôé bia bene ma.
Ve da na wo ô nʼésaa wongan, Abraham a nji yeme bia, Israél (Yakob) fe a nji meme bia, wo Nti ô ne Zambe wongan, wo, aso nnôm éto, wo lobane na: Nkôté wongan.
Amu jé, a Zambe, wo bo bia na bi ndeñ ôyab a mezene môé a bo minleme miangan ayet e ngame yate ya nkoone wo woñ? Bulaʼan amu bebo bisaé bôé, meyoñe ya éliʼi jôé!
Ayoñe bôte dôé e nʼétyi be nga bi si ô nga ve be ve mone nté; besiñe bangan be nga tibi vôme wôé a nʼétyi a mebo.
Den a ntoo ayap bi too ane ba ô nji jôô be, a ba jôé dôé e nji katebane be be. Ngoʼé nge ô too ye nyabe yôp a sise si, beta minkô mi nga ye bulekan ôsu viôé.
Avale nduane ya nkôm ja yôñ, a avale mendim ma kundi ma yele, avale te besiñe bôé be nga ye yeme jôé dôé, a meyoñe bikuu me nga ye fôʼôban ôsu viôé.
Eyoñ ô nga bo mame bôt ba kam mme bi nji bo bi yangeʼe, ô nga sis a beta minkô be nga fôʼôsan ôsu viôé.
Be nji tame wôk e jôʼôbaʼan éyoñ éziñ, a môt a nji tame yemelane de môs éziñ dis ébien e nji tame yene de na zambe mfe éziñ, a ne vengevenge ve wo, a bo avale mboone di asu ba be too nye ndi.
Wo zu tôbane ba ba bo nkômbane wôé, ba ba bo wô a mevak, a mbe ba simesane na: ba yiane tôñe mezen ô maneya kôm. Nge ô nga wôʼôlun, e mbe vʼamu bi nga bili mekua. Ve bia ye nyiiban nge bia tôñe mezene me too nnôm éto.
Bia bese bi ntoo bôt be nji fe yiane bo ésaé jôé, bi ntoo ane jôm é ne tee mfuban , a mimboone miangan mise fe mi ntoo nyé anʼéyé é bili metyi. Bivuse biangan bia kee bia bese avalʼane minkôte mi akaé mmie évuñulu ja vos.
Teke môt a beta loone jôé dôé, nge nyô a beta vee ôyo asu ya timbi a wo: amu ô soléya bia asu dôé, a ô jôʼéya bia na bi ku ateʼe été amu bivuse biangan.
Ve da Nti a ne ésaa wongan; bi ne metek, a wo ô ne nyô a mé bia, bia bese bi ne jôme mo môé me nga ba.
A Nti, te wôʼôlun a dañe nné, a te simesan ékobe nnôm éto; ve fombôʼô na bia bese bi ne bôte bôé.
Bitisone biôé bi nʼétyi bi ntoo bilik; Siôn a ntoo bilik, Yérusaleme ki melunga.
Nda Zambe jangan é nʼétyi a étôtok, e vôme bʼésaa bangan be nga bo mebôʼô ya kañe wo, é ntoo bidi minkabaʼa mi nduan; jôm ése bi nga bili é too édima be nga mane ndamane je.
A Nti, ôsu ya mam mana mese, ye wo ye ke ôsu a jibi? Ye wo ye tabʼévô a samele bia a dañe nné?
Me nga kañese na ba be nji sili ma jôm be sili ma mam. Me nga kañese na, ba be nji jeñe ma be yene ma. Me nga jô na: Ma nyô, ma nyô! E bʼayoñe bikuu e nji beʼe jôé dam.
Me nga same mo mam ngume nté môs , e bʼayoñe bôt da bene njôan e be ba ba wulu e zen é nji bo mvaé. Mbe ba tôñ asimesane dap ebien.
Be ne bôt ba bo na me wôʼôlun teke woñ éziñ: éyoñe ba ve bityiʼa e mefup été, a éyoñe ba diʼi ôtu e mekoʼo mʼéteʼeyôp.
Ba tabe e mesoñ a lôt alu e mimbase mekoʼo été, ba di minsôn mi ngôé; bisua biap bi ne foʼo ve kaliʼi mbuan.
ayoñe te da jô na: tabeʼe ntyee, te zu ma bebé, amu me bili ngule ôzezambe. Jôme te ése é ne foʼo ve ôtita e mimbile mi môé miam été, nduan ja yôñe ngume môs .
Jame te e ne ntilan ôsu viam ajô te ma ye bo te baʼa mo, ve ma ye kôm, yaa ma ye kôme mam map,
mame ya bikobe bienan, nalé Nti a jô, a bikobe bʼésoo mbe be nga diʼi ôtu e beta minkôle yôp, a mbe be nga samele ma e bone minkôle yôp; ma ye kôme sitoʼo ya mimboone miabe ya melu mvus ane da yian.
Avale di nde Nti a jô na: éyoñe mendim me ne e bibuma bi ndiʼi été, be wôʼô jô na: Te ndamane bie, amu na ébotan é nʼété! Avale te ma ye bo amu bebo bisaé bam, nalé ma ye bo te jiane bese.
Ma ye kuli mvoñe bôt é soʼo be Yakob a kuli be Yuda nyô a ye bi beta minkôle bam; bôte bam me nga top ba ye bi mie; a bebo bisaé bam ba ye tabʼété.
Saroñ a ye bo bidi asu mone mbame biyeme wom, a mbiʼili Akor wo ye bo vôme beta mbame biyeme wom a bômbô. Mfaʼa bôte bam e kooé na be jeñeya ma
Ve mia mia liʼi Nti, mia mia vuane beta nkôle wom a nʼétyi, mia mia kôme tawôlô asu Gad, a jalé élaé asu Meni,
ma zu kee mia vôme nkpwaté mekôn ô né, a mia bese mia ye kute meboñe si na mi wôéban; amu me nga loon, ve mi nji yebe, me nga kobô ve mi nji ke wôk; ve mi nga bo jam e nʼabé mise mam a mi nga tobe jam ma vini.
Ajô te avale di nde Zambe nyô a ne Nti a jô na: mi lôô bebo bisaé bam ba ye di, ve mia mia ye wu zaé; mi lôô bebo bisaé bam ba ye nyu ve mia mia ye wôʼô évé; mi lôô bebo bisaé bam ba ye vak ve mia mia ye wu ôson;
Mi lôô bebo bisaé bam ba ye dañ amu mevaʼa ya nlem wop, ve mia mia ye yôn amu mintaé ya nleme wônan; a mia ye yi, nsisim ô too mia ntyaʼan.
Mia ye liʼi jôé denan e too biyoʼé e be mintobane miam ana: Zambe nyô a ne Nti a boʼo wo na ô wu! Vʼa ye ve bebo bisaé bé jôé afe.
Nyô a kômbô nyoñ ébotan e si nyô a ye nyoñe je a Zambe a ne Amen, nye a bo nye de, a nyô a ye kane ngana e si jenan a ye kane je a jôé Zambe a ne Amen; amu ba ye vuan alune ya melu mvus, da ye soléban e mise mam.
Amu ma té mfefé yôp a mfefé si; ba ye bo te beta simesane mam yʼatataʼa, mam mete ma ye bo te beta bet e mfaʼa ya ôsimesan.
Ve mia yiane dañe vak a tabaʼan éyoñ ése e mefôn été amu jôme ma té. Amu ma té, Yérusalém asu mefôn, a bôte bé asu mevak.
Ma ye bo Yérusalém na a bo mefône mam, a bôte bame na be bo avaʼa dam; ba ye bo te beta wôʼô zôʼé du, nge zôʼé miñyôn été.
Ba ye bo te beta yen été e nyañebéé a tabe ve tyôtyoé melu étam, nge nnôme môt wo kate jalé melu mé; amu ésoé ndôman ja ye wu é too mimbu été, a nyô a ye bo te kui tañe mimbu mite a ye yené ane nyô a ne biyoʼé.
Ba ye lôñe menda a tabe me; ba ye bé mefube bilé bibuma a di bibuma yʼété.
Ba ye bo te lôñe menda na môte mfe a tabʼété, ba ye bo te bé biôm asu bidi bi môte mfe, amu melu me bôte bam ma ye bo ane ma bilé, a mintobane miam, mia ye buʼuban ésaé ya mo map.
Ba ye bo te wu njuʼu zesé a bo te bi bon asu woñ éziñ. Amu ba ye bo mvoñe bôt, e ba be bili ébotane Nti a ba be bone bap ba ye nyiñe vôme wua.
Eyoñe te a ye bo na te na be loone ma ma ma ye yalane be; a na, be ngenane be kobôʼô ma me yalaneya meyeʼelane map.
Ze a mone ntômba ba ye di vôme wua, ngbwengbwem a nyak ba ye kendé biloʼo vôme wua, nyo ja ye di mbuluk, ja ye bo te ndeñele nge ndamane jôm éziñ e nkôle wom ôse ô nʼétyi, nalé Nti a jô.
Avale di nde Nti a jô na: yôp e nʼéto njôane jam, a si ételé mebo jam. Zʼavale nda mi ne lôñe ma, a vôme mbé a ne bo nyô yʼawoʼone dam?
Biôm bite bise wo wom ñwô ô nga bo bie, éyoñe te nje bise bi nga téban, nalé Nti a jô. Tame yene nyô ma ye fombô: éngôngole môt é bili nsisim ô ne ntyaʼan, nyô a fôʼôban amu nkobô wom.
Ve nyô a tyiʼi nnôme nyak, nyô a wôé môt, nyô a ve mone ntômba étyiʼa, nyô a boʼo mvu tyiñ , nyô a ve mvean éziñ, nyô a kuli me tyi me ngôé nyô a bo ôtu jôme ya simesan nyô a kañe bengunemelan; balé bete bese ba wôʼavak e mezene mab été, a nsisime wob wo yene mvaé, e mbia be mame mab été.
Ma fe ma ye wôʼavak e bidime biab été, a ma ye soo jôm ja dutu woñe be be, amu me nga loon ve môt a nji yalan; amu me nga kobô ve be nji ke vôʼôlô; ve be nga bo mam me nʼabé e mise mam, a be nga wôʼavak e mam ma vini été.
Vôʼôlaʼan nkobô Nti mia mia fôʼôban amu nkobô wom; avale di nde bobenyoñ ba jô, mbe ba siñ a titane mia amu jôé dame na: Nti a tame ñhe liti étôtoʼo jé bi yen avaʼa denan! Ve mbe ba ye woban ôson.
Tyiñe ja wôʼé abui ja so tison, tyiñ ja so nda Zambe, tyiñ éte é ne nyô Nti nye a yaʼane besiñe bé tañe jap.
Te na a taté mboon ésaé, a nga biaé mon, a ngenane te kôʼôlô mie a nga biaé monafam.
Za a tameya wôʼavale ajô te? Za a tameya yen jam e funaʼane dili? Ye ngume si ô ne bialé môse wua? Ye ngum ayoñ ô ne bialé éyoñe jijia? Siôn a nga biaé bobefame bé a ndôme ndôme taté ésaé jé
Ye me ne kui abume nyia mon, asu ya bo te jôʼé nye na a biaé? Nalé Nti a jô; éyoñ ma ma bo na binga be biaé ye ma ye dibe mbiaéan? Nalé Zambe wôé a jô.
Vaʼan a Yérusalém, boʼane nye tine jame ya mefône menan mia bese mia nyeʼe nye; tyibelaʼan a mevak mia be nye, mia bese mia wôʼôlun ajô dé,
nalé mia ye nyañe mebé a jaé amu mebé mé ma volô nlem , nalé ate mia ye buʼubane mefoʼo ya duma dé a mvaé ése.
Amu avale di nde Nti a jô na: tame yen ma ye kee mvoʼé be nye avalʼane beta ôsôé, a kee fe duma ya meyoñ avalʼanʼôtôñe mendim ô kuiya ndôn, a mia ye nyañe mebé; ba ye beʼe mia mo yôp a fôlô mia meboñe yôp.
Aval ane môte nyia a volô nlem avale te ma ye volô mia nlem , mia ye volôbane nlem e Yérusalém.
Mia ye yene de a nleme wônan wo ye vak, a bivese bienan bia ye beta nyoñe ngu ane bilok wo Nti wo liti ôbien e be bebo bisaé bé a ayaa dé e be besiñe bé.
Amu Nti nye nyô! A so e nduan été, a bevagoñe bé be ne ane ôlendé, asu ya bo nkômban ya ayaa dé a ayoñ ese a bo fe nkômban ya ayoʼo dé a minkabaʼa mi nduan.
Nti a bo mintyiʼane mejô mié a nduan, a ve nsôn ôse melep a nkpwaté mekôn; abui bôt e ne mimbim mi Nti
Ba ba telé bebien étyi a tune bebien, asu ya ke mefup ba ke été wua mvuse nyô mbok, ba ba di minsôn mi ngôé, beangôndô be biôm, befô. Balé bete bese ba ye wu, nalé Nti a jô.
Ma ma yem mimboone miap a asimesane dap, éyoñ é kuiya na me sulan meyoñ me bôte mese a minkobô mise; ba ye zu a yen étôtoʼo jam,
Ma ye futi ndem e be be a ma ye lôme ba ya be be ba ye nyiñ mfaʼa meyoñe bikuu me né. e Tarsis, e Pul, e Lud, bewua bilaé, e Tubal, a e Yavan, bikôte bi mañ bi nʼôyap meyoñ bikule mete me ngenane te wôʼô nkobô yʼajô dam, a be ngenane te yen étôtoʼo jam; a ba ye kañete étôtoʼo jam e be meyoñ bikuu.
Ba ye soo bobenyoñe benan bese e be meyoñ bikule mese ane mvean e be Nti be bete bikabela, bevagoñ bita, bemetôa be yoo a mevale betite mefe yôp, a zuu be nkôle wom ô nʼétyi e Yérusalém, nalé Nti a jô, avale bone bʼIsraél ba soo mveane wop e nda Nti été, ô too ésua é ne mfuban été.
Ma ye nyoñe betuni a Belévit be be nalé Nti a jô.
Yaa, avale mfefé yôp a mfefé si ma bo bia ye tabe ôsu viam, nalé Nti a jô, avale te nde mvoñe bôte jenan, a jôé denan da ye tabe.
Minsône mise mia ye zu kute meboñe si asu dam, ataté mfefé ngone wu a kui wu ôvok, ataté sabate nyô a kui nyô mbok, nalé Nti a jô
éyoñe bôt ba ye kui atan, ba ye yene mimbim mi bôt be nga tyam metiñe mam: amu nsône wob wo ye bo te wu a nduane jap ja ye bo te dim a nsôn ôse wo ye yene be angôndô.
Mejô me Yérémi, e mone Hilkiya, wua ya betuni yʼAnatot, sii Bényamin.
Nti a nga kobô nye melu ya mbu awôm a lale Yôzias, njô bôte ya Yuda a nga jôô. 
Nalé fe melu Yehôyakin, e mone Yôzias, njô bôte ya Yuda a nga jôô, a kui fe amané mbu awôm a wua ya njôane Sédékias, e mone Yôzias, e Yuda, jaʼana a kui ngone tane ya mbu Yérusalém a nga ke minkôm.
Nti a nga kobô me na:
te na me kôme wo abume be nyua, me nga yeme wo, a te na ô bialé, a kooé na me teléya wo étyi, a kooé na me teléya wo nkulu mejô ya meyoñ .
Nde me nga yalane na: Éé! A Nti, nyô a ne Zambe, me nji yeme kobô, amu me nʼésoé ndôman.
Nde Nti a jô me na: te jô na me ne mongô. Amu wo ye ke be ba bese ma ye lôme wo na ô wosane be. Wo ye kobô mam mese ma ye bendé wo na, ô kobô.
Te ko be woñ; amu me ne be wo na me kôté wo nalé Nti a jô.
Wôna Nti a nga same wo wé, a nambe anyu dam; nde a jô me na: Ô lôô, ma futi mejô mam anyu dôé.
Tame yen, ma telé wo den njôô meyoñ a bijôé na: ô té, ô kpwé, ô wôé, ô tyam, ô lôñ a ô bé.
Nti a nga kobô me na: Ô lôô jé a Yérémi? Nde ma yalane na: Me lôô ntya élé amañdié. 
Ane Nti a nga jô me na: Wo te yene mvoʼé; amu me bôô évevé ya tôé nkobô wom.
Nti a nga beta kobô ma éyoñe baa a sili me na: Ô lôô jé? Me na: Me lôô minkeññ a kundiʼi mfaʼa yʼakôé. 
Nde Nti a jô me na: Bidim bia ye kui be bôte bese ya si jenan, bi soʼo mfaʼa yʼakôé. 
Amu ô lôô, ma ye loone bôte ya bijôé yʼakôé, nalé Nti a jô; ba ye zu a môt ase ya be be a ye telé éto jé anyiine mimbé ya Yérusalém, ôsu ya mekaʼa mé mbômaʼan, a ôsu bitisone bise ya Yuda. 
Ma ye tebe be ngame yat e mintyiʼane mejô miam été amu nkpwala wob ôse, amu be nga bene ma, amu be nga diʼi bezambe befe ôtu, a amu be nga kute meboñe si asu mboone jôme ya mo map. 
A wo ki, tiñetiʼi ases angeteñe dôé, kôlôʼô si, a kate be jam ese ma bendé wo. Te fôʼôban amu na ô lôô be, me za bo na ô nyeñeban ôsu viap. 
O lôô ma telé wo môse wu e si jenan ése avalʼane tison ôlem, avalʼane beta akôn étyé ane mekaʼa me mvot na ô wosane bejô bôte ya Yuda, biwôlô bebo bisaé bié, betuni bé a bôt be too si jenan. 
Ba ye bo wo bita, ve ba ye bo te dañe wo, amu me ne be wo asu ya kôté wo, nalé Nti a jô.
Nti a nga kobô me na:
kelek a kobôʼô melo me bôte ya Yérusalém na: Avale di nde Nti a jô na: Ma simesane nyeʼan wôé éyoñ ô mbe ngone minga, nkabetan ô nga kabetane ma bi too atiñ aluk, éyoñ ô mbe ô tôñe ma fé été, e vôm a ne nkôt.
Israél a mbe ntelan étyi asu Nti, a mbe bembômô ya akum a nga bili; ba bese be nga di di be, be nga nyoñe mekua, a bidim bi nga kui be be, nalé Nti a jô.
Vôʼôlaʼan nkobô Nti, a mia nda bôte Yakob, a mia menda me bôte mese yʼayoñ Israél!
Avale di nde Nti a jô na: ékotekot évé bʼésoo be nga yene be ma, nje be nga kee ma je ôyap, a ke lat a jôm é ne momo, a suʼulane bo bebiene momo?
Be nji sili na: Nti a ne vé, za a nga soo bia si yʼEjipte, za a nga wulu bia nkôte si, e sii aziziʼi bilé a bibé, si é nʼayet a nyôô nsisiñ awu, e si môt éziñ a ne te lôt, a vôme môt éziñ a nji tabe?
Me nga zuu mia e si é bili mefube bilé bia wume bibuma na mi di mvaé bibuma yʼété; vʼéyoñ mi soya, mi viane veñesane si jam jôm é ne te mfuban , a bo ngabe si jam jôm é nʼangôndô.
Betuni be nji sili na: Nti a ne vé? A beyeʼele metiñ be nji yeme ma, bebaʼale mintômba be nga bo ma bijabô, bekulu mejô be nga kulu mam a jôé Baal, a ke lat a ba be ne tekeʼe mvolan éziñ.
Amu ajô te me beteya bi mia ajô, nalé Nti a jô, me bili ajô a bendaé benan,
Kelane bikôte bi mañe ya Kitim a fombaʼan! Lômane bekatefoé e Kédar, a tukaʼane yemelan, yenan nge jam afe da funane dili!
Ye ayoñe bikul éziñ da tyendé bezambe bé, akôsa bo na be nji bo bezambe? Ve bôte bam be folaneya étôtoʼo jap, a jôm é ne teke mvolan éziñ!
A yôp! Kuu avem amu jame te; nyeñebaʼan a mane kôt, nalé Nti a jô.
Amu bôte bam be dimiya bo tañe biyoñ bibaé: be beneya ma, e ma me nʼanjeñe vevea mendim, a ke faʼa bebiene bibé mendim, bibé bi ne ntuban, te nguleya baʼale mendim.
Ye Israél a ne ôlo be nga kus nge na wu ô nga bialé e nda ? Amu jé a vebaneya e nsaane biôm?
Bitoñe bengbwengbwem bia bame nye, bia ve tyiñ a futi melunga e si jé été; bôt be nji fe beta bo, e bitisone bié bi maneya diʼiban.
Jaʼane bone be Nôf a Tafanés, be fe ba kendé wo abôbône nlô.
Ye nalé a nji kui be wo, amu ô nga bene Nti, e Zambe wôé, éyoñ ébien a nga wulu wo mbamba zen ?
Eyoñe ji, wo bo jé e zene yʼEjipte, asu ya ke nyu mendime ya beta ôsôé, wo bo jé e zene yʼAsiri, asu ya ke nyu mendime yʼôsôé ô nʼanen?
Nkpwala wôé ô tame lebe wo, a beyeñeyeñe bôé be tame liti wo njuk. Yemek a yene na jame te e nʼabé a ôlune na, ô bene Nti e Zambe wôé, a bo te ko me woñ, nalé Nti ya minsamba mewosan a jô.
Me buʼuya ébôñeté jôé, a té mengataʼa môé aso ayap, vʼô nga jô na: ma ye bo te beta bo bijabô; ve da a minga ébamba! Wo kute meboñe si e mone nkôl ase yôp, a élʼése é vee si.
Me nga bé wo ane mbamba ndiʼi woon, ô too atôk da so mbamba mvoñ; vʼô nga yeme tyendé aya mfaʼa wom? Mi ntoo éyoñe ji ve metôʼô me ndiʼi woone bikuu.
Jaʼan ô too ye sôbe womien a ékôn, ô belaʼan abui sobô, ékobe jôé é nga ye kʼôsu a yené asu dam, nalé Zambe, nyô a ne Nti a jô.
Ô ne yeme jô aya na: me nji ve mamiene mvin, me nji tôñe nkañane Bebaal? Fombôʼô ane wo wulu mbiʼili! Yeme jam ô nga bo! Wo funane ngale kamel, a mate li a li.
Wo funane ngal éjakase yʼafan, nyʼa maneya yembane mevôm me ne teke bôt; nyʼate a ke a vee jôé mfep amu nkômban ô bili nye. Teke jôm é ne telé nye, amu ayoñe nkômban e bili nye. Beyôm ba jeñe nye be se nguleya tek, ba koone nye nné anʼayôñ da bi nye.
Tabeʼe ntyee a Israél! Amu éyoñe wo mate avôle nalé, wo ye balé womiene meveñe mebo, wo ye bo na éngoñ é bo wo nkôt! Ve wo yalane ma na: Te jañele éyoñ, ma nyeʼe bezambe bikuu ma ye lat a be!
Avale ñwuwup wo wôʼôson, éyoñ be kulaneya wô, avale te ba ya nda bôt Israél be wuya ôson: bebien, bejô bôte bap, biwôlô bebo bisaé biap, betuni bap a bekulu mejô bap.
Mbe ba jô élé na: Ô nʼésaa wom! A jô fʼakoʼo na: Ô nga biaé ma! Amu be nga lume ma mvuse jap, saake asu dap. A éyoñe be ntoo bidim été, be me na: Kôlôʼô si, nyiʼi bia!
Bezambe ô nga bo, be ntoo ñhe vé? Be kôlôʼô ñhe si, nge be ne nguleya nyii wo éyoñe bidim! Amu abime bitison ô bili nde fe bezambe bôé be né, a Yuda!
Bia wo bia ye tebʼaba mejô amu jé? Mia bese mi nga bene ma, nalé Nti a jô.
Me nga bôme bone benan e zesé; be nji ke kômbô nyoñe nyeʼelan; nkpwaté mekône wônan ô nga wôé bekulu mejô benan, avalʼane ngbwengbwem ja jian.
A mia bôte ya miaé wu, wôʼan ajô Nti! Ye me nga yené bilik e bʼIsraél, nge si é ne dibi? Amu jé bôte bam ba jô na: bi ne fili, bi nji kômbô beta bulane be wo!
Ye ngone minga ja vuane biôme bi nyanga bié, nge minga a luʼuban e kandé jé? Ve bôte bam be vuaneya ma aso melu me ne tʼalañé.
Wo dañe fek e dulu dôé été, asu ya jeñe nyeʼan! A éyoñe jijia te, ô veñesaneya mbia ntabane wôé a bo nyeʼelan.
Metyi ya bingôngole bi bôt bi ne te bijô, mbie ô nji dilan bi boʼo jam éziñ, me ne a kui minwôndé ya ngômesane jôé.
Ve mfaʼa metyi mete mese, wo yalane na: yaa me nji bo bijô! Ayaa dé e kôlôʼô be ma! Ma nyô: ma zu kee wo aba mejô. Amu wo jô na: Me nji bo jôm.
Eveves ja bo aya, ane wo tyendé bilat? VʼEjipte ja ye fe ve wo ôsone nyô anʼAsiri e nga bo.
Wo ye fe so wé, mo me bete nlô, amu Nti a wua ba wo tabe be ndi fé, a wo ye bo te yene mvaé be be.
E nga jôbane na: nge fam ja suu minga wé a minga ate a kôlô be nye a boo nyô môte mfe, fam éte ja ye beta bulane be minga ate aya? Ye si éte ja ye bo te beʼe mvin abui? Ke wo ô maneya bo ébamba a abui bibon, éyoñe te wo kômbô beta bulane be ma! Nalé Nti a jô.
Beteʼe mise môé e mebôbône minkôle yôp a fombôʼô! E vé nye ô nji samele womien? Ô nga too e mezen asu dap, avalʼane mon Arabe e nkôte si, a ô nga ve si jenane mvin, a bibamba biôé a ézezame jôé.
Ajô te me nji fe noo mveñ bikoʼo bi mveñe ya suʼu ésep bi nga bobane momo. Ve mvom asu jôé é mbe nyô minga ébamba, ô nga bene wôʼôson.
Ye e se nalé na: ataté éyoñe ji, wo yône be ma na: a ésaa wom! Mvôé jam aso mongô!
Ye a ye yaa melu mese? Ye a ye baʼale ôlun nnôm éto? Nne ô mbe ô jôʼô nalé. Ve ô nga bo abé a ô mbe ô bili ngul éte.
Nti a nga jô ma melu njô bôte Yôzias na: Ye ô yeneya ane Israél a ne tyabetyabe? A keya e beta nkôl ase a ne mbetan a élé ése é ne nyumi si, a keya bo ébamba wé. 
Nde me nga jô mamiene na: Éyoñ a maneya bo mam mete mese, a ye bulane be ma. Ve a nji ke bulan. A kale jé, Yuda, nyô a ne njoñ, a nga yene nye. 
Akôsa bo me nga suu tyabetyabe Israél amu mejiane mé mese a ve nye kalate ntyaman aluk, me nga yene na kale jé, Yuda, nyô a ne njoñ, a nji ko woñ, a nye fe a nga ke bo ébamba. 
Israél a nga ve si jabe mvin a ézezame jé, a nga bo mejian baa akok a élé. 
Vʼakôsa bo mam mete mese, Yuda, nyô a ne njoñ, kale jé, a nji bulane be ma a nleme wé ôse; a nga bo meduʼan, nalé Nti a jô.
Nde Nti a jô me na: Israél, nyô a ne tyabetyabe, a ne zôsôô a dañe Yuda, nyô a ne njoñ.
Kelek, yôtaʼane mejô mana, mfaʼa yʼakôé na: bulaʼan, a Israél nyô a ne tyabetyabe! Nalé Nti a jô. Ma ye bo te beta bi asu njete be mia, amu me ne mvam , nalé Nti a jô. Me ne te baʼale ayaa dam nnôm éto:
yeme ve nkobane wôé, amu Nti, e Zambe wôé, nye ô nga ben. O nga bo ézezam a bikuu élé ése é ne nyumi si, a mi nji ke vôʼôlô tyiñe jam, nalé Nti a jô.
Bulaʼan mia betyabetyabe be bon , nalé Nti a jô, amu ma me ne masa wônan. Ma ye nyoñe mia, wua e tisone nyô, bebaé e nlame wu, a ma ye bulane mia e Sioñ.
Ma ye ve bebaʼale mintômba, a ba nleme wom wo yene mvaé, a ba ye ve mia bidi a atyeñ, a mbamba mfasan.
Eyoñe mi maneya fôé a bo abui e si jenan melu mete, nalé Nti a jô, ba ye bo te beta kobô ajô éwolo élate Nti; ba ye bo te beta simesane je, nge tot ajô yʼété, nge yemelane na é ne momo, a éfe ja ye bo te fe boban.
Melu mete, ba ye loone Yérusalém na: éto njôane Nti; meyoñ me bôte mese ma ye ke wé, ma ye ke Yérusalém a jôé Nti, a ma ye bo te beta tôñe mbane ya mbia minleme miap.
Melu mete, nda bôte Israél a nyô Yuda ba ye wulu nsamba; a ba ye so si yʼakôé nsamba wua, be zaʼak e si me nga ve bʼésoo ane ngap.
Ma me mbe me jôʼô na: ma ye futi wo aya e bone bam été, a ma ye ve wo si mefok, ngab élik, jôm ja dañ abeñ, e meyoñ été aya? Me mbe me jôʼô na: wo ye loone me na: Ésaa wom! A wo ye bo te lume ma mvus.
Yaa! Avalʼane minga a joñôlô fam a nyeʼe, nalé mi joñôleya ma, a nda bôt Israél, nalé Nti a jô.
Tyiñ ja wôʼé e mebôbône minkôle yôp é ne du a miñyône mi bone bʼIsraél; amu be maneya zametane ntabane wop, be maneya vuane Nti e Zambe wop.
A betyabetyabe be bon , bulaʼan, ma ye saé mia beyeñeyeñe benan. Bia ba bia zu be wo. Amu wo ô ne Nti e Zambe wongan.
Yaa, bone minkô a éduñ ja so beta minkôle yôp bi ne momo jam; yaa, nyian Israél ô ne foʼo ve be Nti, e Zambe wongan.
Oson ô maneya di bibuma yʼésaé bʼésaa bangan aso bongô: bone a beta mimbame biyeme miap, bobefam a bobebinga bap.
Osone wongan ñwô ô nʼéjôʼôba jangan, meyate mangane ki, mfinga bia vute nyô, amu bi boya Nti, e Zambe wongan abé , biabebien a bʼésaa bangan, aso bongô a kui môse ya den, a bi nji vôʼôlô tyiñe Nti e Zambe wongan.
A Israél nge wo bulan, nge wo bulane be ma, nalé Nti a jô, nge wo vaa bʼangôndô be mame bôé e vôm me né, nge wo bo te beta ndeñendeñ,
nge wo kane ngana na: Nti a vee, e bebela été, e nya njôan été, e zôsôô été, éyoñe te meyoñe bikuu ma ye nyoñe bibotane be nye, a ma ye wume be nye.
Amu avale di nde Nti a jô bôte ya Yuda a Yérusalém na: liane mfefé afup, ve te béane bidi e biyo été.
Tyiʼibane metye asu Nti, tyiʼibane metyele ya minleme mienan, a bôte ya Yuda a ba be too Yérusalém, ayaa dam e za kalan ane nduan, e za yôñé ane nkabaʼa nduan, bôt be too te nguleya dime wô, amu nkpwala ya mimboone mienan.
Katane foé nyô e Yuda, boʼone na é wôʼé e Yérusalém, kobaʼane de! loñane toñ e si jenan! Yôtaʼane metyiñe ngu a jô na: sulaʼan a nkean e bitison bi bili alem!
Betaʼane nyungu mfaʼa ya Sioñ, mataʼan, te teban! Amu ma soo bidim a beta éndaman mfaʼa yʼakôé
Ngbwengbwem é sembeya, é kôlôʼô vôm ja bôô, ntyame meyoñ me bôt a tatéya dulu, a so jale dé, amu na a zuu bidim e si jôé; bitisone biôé bia ye bo bilik; bôte ba tabʼété ba ye bo momo.
Ajô te jaane minkuta ane kandé, jaane meyep a yôn; amu ayaa Nti e nʼayôñ e nji saʼale bia.
Môs ôte, nalé Nti a jô, ayoʼo nleme njô bôt a biwôlô bebo bisaé bié da ye man. Betuni ba ye ko woñ, a bekulu mejô ba ye tebe feʼe ne vema.
Nde me nga jô na: A Zambe nyô a ne Nti, ô nga tuʼa foʼo duʼu bôte ba a Yérusalém, vôm ô nga jô be na: Mia ye tabe mvoʼé ! Ve da nkpwaté mekôn wo jii a kui zoñe nlem .
Melu mete, ba ye jô bôte bete a Yérusalém na: évuñulu ja diʼi ja vuñ, e mebôbône minkôle ya nkôte si, e zene ngone yʼayoñe bôte dam, saake asu ya seʼese nge tyaʼa mvoñ.
Evuñulu te é ne ngu, ja so wé a kui be ma. Eyoñe ji bia be be bia ye kobô ajô ntyiʼane mejô.
Nye le a bet ane minkut! Bevagoñe bé be ne anʼôlende, bikabela bié bi nʼéveves a dañe bendôé. Ngoʼo bia, amu bi jañeya!
Sôbe nleme wôé mfaʼa yʼabé a Yérusalém, nalé wo ye nyiiban! Mbia minsimesan mia ye tabe be wo a kui éyoñ évé?
Amu zôʼé ja bo, ataté Dañ, ja kate foé bidim, ja mialane je ataté minkôle mi Efrayim.
Wômôlôʼô jame di e be meyoñe bikuu, boʼone na be yeme de Yérusalém, nsamba nkpwatôla wo so si é nʼôyap, tyiñe jap ja wosane bitisone ya Yuda.
Ba bômane Yérusalém, ane ba ba baʼale afup, amu a nga bene njôane wom, nalé Nti a jô.
Asuʼulane ya mboone wôé a ntabane wôé nde le, nkpwala wôé ñwô le; nalé a ne foʼo ayô, a jame te da tulan a kui nlem .
Abum da boʼo ma! Minkañe mise ya nleme wome fe mia taé! Nlem wo kumetane ma, me se nguleya tabʼévô; amu wo wôk, a nlem , tyiñe toñ, zôʼé bita.
Endaman ja tôñ éndaman, nalé foé ja kateban; amu si ése é maneya ndaman. Menda bindelé mam me maneya tyamé atemetem, avale da te bitabaʼa bindelé biam bi keya éyoñe jijia.
Ma ye yene nyungu a kui éyoñ évé, a wôʼô fe tyiñe toñ?
Yaa, e bôte bam be ne mekut, be ne teke yeme ma; Be ne bon be ne teke fas, atyeñ da jeñebane be; be ne fek vʼasu ya bo abé , ve be ne te yeme bo mvaé
Me fombôya si a yene na é ne ne zametazametan, a teke jôm été; me fombôya fe yôp, a yene na éfufube jé é nji beta bo.
Me fombôya beta minkô, a yene na be maneya bulekan, a bone minkôle bese ba ndeñetan.
Me fombôya a yene na, môt a nji fe bo; a anon ese ya yôb e maneya tup.
Me fombôya: si é mbe afube bilé bia wume bibuma é ntoo nkôté si a bitisone bié bise bi maneya diʼiban a mboone awu ayôñe ya ayaa dé.
Amu avale di nde Nti a jô na: si jenan ése ja ye bo ndaman; ve ma ye bo te mane jiane je ése,
amu nalé, si é ne meyeb été, a minkute ya yôp mi maneya vin; amu me jôya de a ôsimesane viame le, a me nji ke jôban de.
Tison ése ja tup, a éduñe bewulu bikabela, a bewua bilaé; bôt ba nyiine bisaé si, bevok ba bete mekôme yôp; tison ése é ntoo bilik, môt a nji fe bo été.
Ve wo, éyoñ ô ntoo ndamane ji wo ye bo aya? Ye wo ye jalé womien évele ngômesan, a jaé biôm bi ne mboon a or, ye wo ndamé mise môé a meyañ? Wo bo nyanga e zezé; bibone biôé bia biasé wo. Ba jeñ ényiñe jôé.
Amu ma wôʼô miñyôn ane mi minga a kôʼôlô mie, miñyône biyebe ane mi ya abiaé ôsu. Tyiñe ngone Sioñ nje le; ja vebe abuk, a same mo na: za éngôngole me ne di, me kuya e mo bewôé bôt été.
Bômaʼane minjoñe ya Yérusalém, fombaʼan, silaʼan a yemelan, jeñan e mevôm me ne ndam, nge môt a nʼété, nge a ne ve wua a veʼele bo zôsôô , a jeñe benya mejôô, wôna ma ye jamé Yérusalém.
Toʼo éyoñe ba jô na: Nti a ne vevee! Ba kane ve ngana meduʼan.
A Nti, ye mise môé me nji jeñe benya mejôô? Ô bibiya be, ve be nji wôʼô mintaé; ô jianeya be, be nga bo asu dab ayet a dañ akôm. Be nga bene kôñelane minlem.
Me nga jô na: Be ne bingôngole bi bôt, ba bo mam ane mekut, amu be nji yeme zene Nti, nge metiñe me Zambe wop;
ve ma ye viane ke e be biwôlô bi bôt a kobô bie; amu be ba yeme zene Nti a metiñ me Zambe wop; ve be fe be buʼuya ébôñeté, a té mengataʼa bese nsamba wua.
Ajô te ngbwengbweme yʼafan ja bôme be, a mvu mefan ja nyabe be, a ze ja yabe e menyiine ya bitisone biap: ba bese ba ye kômbô kui atan, ba ye nyaban; amu bikotekote bi mame biap bi nʼabui; tyabetyabe mboone mame wobe fe a ntoo abui.
Ye amu nalé nye me ne nguleya jamé wo? Bone bôé be liʼiya ma; ba kane ngana a jôé jôm é nji bo Zambe. Me nga kuli be mebum minlem, ve ba bo mejian . Ba sulan e nda minga ébamba.
Be ne foʼo ve bikabela yʼafan bia di mvaé; môt ase a vebele mvuse nga môt a too nye bebé.
Ye ma ye bo te wosan avale mame te, nalé Nti a jô. Ye ma ye bo te kune mamien e bʼavalʼ ayoñe bôte te nga?
Betan e mekaʼa ya Yérusalém yôp, a tyame me. Ve te mane jian ase! Vaʼane mintyaé mié, amu mi nji bo mi me Nti!
Amu nda bôt Israél a nda bôte Yuda be joñôlôya foʼo ma, nalé Nti a jô.
Ba belane meduʼan mfaʼa Nti, ba jô na: Nti a nji bo! A bidim bia ye bo te kui be bia, bia ye bo te yene nkpwaté mekôn nge zaé.
Bekulu mejô be ne foʼo vʼévuñulu, a môt éziñ a nji kobô e be be: ajô te jame di e boʼo ñhe foʼo be.
Amu ajô te nde Nti, nyô a ne Zambe ya minsamba mewosan a jô na: amu mi kuliya éfia te, ô lôô, ma futi mejô mam anyu dôé ane nduan, a bôte ba ba ye bo njaʼa nduan éte ja ye mane min,
ma nyô, ma soo ayoñe bôt ôyap e wosane wo a nda bôt Israél! Nalé Nti a jô. Ayoñe bôte te e ne ngu, ayoñe bôt e too aso nnôm éto, ayoñe bôt ô ne te yeme nkobô wop, a wo ye bo te wôʼô jame da jô.
Nkobe bibaé bi mfane wé ô yoo ane soñ; bese be ne mimben.
Da ye mane mine bidi wo kôan, a bi wo di, avale te fe da ye bo bobefame bôé a bobebinga bôé. Da ye mine bone a beta mimbame biyeme miôé, nalé fe ndiʼi woone wôé a figié wôé. Da ye tyame bitison bi aleme biôé wo buni, a nkpwaté mekôn.
Ve jaʼane melu mete, nalé Nti a jô, ma ye bo te jiane mia ne meñ.
Nde ñhe, nge mia sili na: amu jé Nti, e Zambe wongan a bo bia mame mana mese? Wo ye yalane na: avale mi nga liʼi ma a ke saane bezambe bikuu e si jenan, avale te mia ye saane bikuu e si é nji bo énjenan.
Katane jame di e be nda bôte Yakob, boʼone na Yuda a wôʼô de a jôʼane na:
vôʼôlaʼane jame di a mekute me bôt, a te feʼe mebum! Be beʼe mis, ve te yen, be beʼe melo, ve te wôk.
Ye mia ye bo te ko ma woñ, nalé Nti a jô, ye mia ye bo te fôʼôban ôsu viam, e ma me nga ve mañe nselek ane nné, nkaʼalé ô too nnôm éto, a ñwô mañ me nji yiane dañ? Mendime mé ma fôʼôsan, ve me nji bi ngu; ma kumutu ve teke dañe nkaʼalé.
Ve bôte ba be beʼe minlem mi nʼayet a melo; ba kôlô a ke.
Be ne te jô e minleme miab été na: nkoone Nti, e Zambe wongane woñ, nyô a noo mveñ éyoñ ja yian, mveñe yʼatataʼa a nyô yʼamané mbu, a a baʼale bia besondô asu nkôane bidi,
bikobe bienan mbie bi nga zametane mam mese, abé denan nde da suu mia mvaé éte.
Amu mbia be bôt be ne e zañe bôte bam; ba mombô ane belam anon, ba lame melam asu ya bi bôt.
Menda map me ne njalan a meduʼan avalʼane nda anon é ne njalan a anon; nalé ate nye ba bo ngu a minkukum.
Be ntoo avem, be nga faé fe, be nga beté ôdoʼé ya mboon abé . Be nji kaman ajô monenyui. Ve ba nenenen afoʼo été. Be nji tyiʼi ajô éngôngole môte zôsôô .
Ye ma ye bo te wosan avale mam ete nalé Nti a jô, ye ma ye bo te kune mamien e bʼaval ayoñe bôte di?
Etua jam a angônda jam a nga boban e si jenan:
bekulu mejô ba kulu minsos. Betuni be bili be éjôé jab été, a bôte bam ba nyeʼe na nalé nye a boban! Ve mia ye bo aya melu ma zu ajô si jenan?
Kôlaʼane Yérusalém a bone be Bényamin, loñane toñ e Tékôa, betaʼane nlinga e Bét-Akévem! Amu bidim a beta nzametaʼan bia yené bi soʼo akôé.
Ma tyame ngone Sioñ, nyô a nʼabeñ a biyeʼe!
Bebaʼale mintômba a mimbame miap ba zu mfaʼa a né, ba lôñe nye menda bindelé nyôle mbômaʼan; môt ase a kendé ngabe jé.
Kômesaʼane bita mi wosane nye, tebaʼane tetele! Mbetan e zañe môs ! Ve njuʼu wongan ô ne na: Môs ô nga ndeñ, minsisiñ ya mamengôʼé mi nga limetan
Tebaʼane tetele! Mbetan a alu! Ntyamane biwôlô menda bejô bôt!
Amu avale di nde Nti ya minsamba mewosan a jô na: bakaʼane bilé, bôʼane bikolé ôbak, asu ya wosane Yérusalém! Tison éte ja yiane nyoñe melep , amu jam ese da boban été é ne ve étibelaʼa.
Avalʼ anjeñ da kuli mendime mé, avale te Yérusalém a kuli mbia mboone wé, éduñe ja boban été, é ne ve ji yʼévô a éndaman; jôme ja yené mise mam éyoñ ése, é ne ve mintaé a meveñ,
a Yérusalém, nyoñe nyeʼelan, me za kôlô be wo. Me za bo wo élik, e si môt a nji beta tabe!
Avale di Nti ya minsamba mewosan a jô na: Ba ye sondô kolé mebukaʼa yʼIsraél ane ndiʼi woon. Betaʼa kee wo ane nkôane bibuma a kee wo e mintyaé mi ndiʼi woon.
Me kobô za? A za nye me nyoñe ngaa ane ba ye vôʼôlô ma? Ô lôô melo map me ne teke ntyiʼiban, a be nʼateʼe ya yeme vôʼôlô; ô lôô ajô Nti e ne jam ôson e be be, be nji yene mvaé éziñ été.
Me ne njalan a ayaa Nti, me nʼateʼe ya kamane de. mialaʼane de e be mon a tele njoñe yôp, avale te fe e be bendôman. Amu fam a minga ba ye bili, nalé fe nnôme môt a nyô a ntoo melu abui.
Menda map ma ye kalan e be bôte befe, nalé fe mefup a binga, éyoñe ma ye same wo wom e be bôt be too si nyô,
Amu na, ataté be nyô ya be be a ne tyôtyoé, a kui nyô a dañ anen, bese be nʼôzañ akum; ataté nkulu mejô a kui ntuni , bese ba belane meduʼan.
Ba saé aveñe bôte bam égbwemese nsaan; ba jô na: Mvoʼé! Mvoʼé; ve mvoʼé ke momo;
ba yiane wôʼôsone ya bʼangôndô be mam ba bo, ve ôson ô ne te bi be, be ne teke fe yeme wôʼôson, ajô te ba ye ku ba be ba ba ku. Ba ye kolé éyoñe ma ye wosane be nalé Nti a jô.
Avale di Nti a jô na: tebaʼane mezen, fombaʼan, yemelaʼan ajô mezene ya melu mvus; nya zene a ne ñhe vé? Wulaʼan été, a yen awoʼone ya minleme mienan! Ve ba yalane na: bia ye bo te wulu été.
Me teléya mia bemombô; vôʼôlaʼane tyiñe toñ! Ve ba yalane na: bia ye bo te vôʼôlô.
Ajô te vôʼôlaʼan a meyoñe bikuu! A wo a ékôane bôt, yeme jam da lôt e be be!
Vôʼôlôʼô a si! O lôô: ma ma zuu bidim e be bôte ba; bibuma yʼasimesane dap; amu be nji vôʼôlô mejô mam; a be nga biasé metiñe mam
ma bo ôtu wo so Saba a nkaé ya si é nʼôyap wo nyume mvaé jé? Me nji yene mimveane mienan ba diʼi ngumba mvaé, a me nji nyeʼe bityiʼa bienan.
Ajô te Nti a jô avale di na: me nyô, ma bôôé ékolé ôbaʼa mekok ôsu ya bôte ba, vôm ate bon a bʼésaa ba ye kolé ôbaʼa nsamba wua; nalé fe bemvôé, a bôt be too vôme wua, ba ye wu.
Avale di Nti a jô na: ô lôô bôte ba so éfuse si yʼakôé, beta ayoñe bôt a vee e mekuʼu ya si nyô.
Ba samese élaé a ayab akoñ; be ne njet, te kʼéngôngo; tyiñe jap ja sôk ane mañ; be bete bikabela yôp, ntaʼane nsamba ane môte wua asu mewosan, wo ba zu wosane nye, a ngone Sioñ!
Bi wôʼôya foé a mo mangan me maneya tek, biyebe bi biya bia, nalé fe mintaé ane mi minga a biaé.
Te kean afan, te keane mezen; amu nsiñ a ne wé a bili nkpwaté mekôn wé, a miase woñe mekuʼu mese!
A ngone bôte bam, jaék nkuta ane kandé, a bum asub été. Nyoñe meyep ane atyiʼi monafam, juu womien abui du été amu nsa biôm a ye kui be bia atemetem.
Me teléya wo ane nyô a veʼele bôte bam, ane ôlem, nalé ate ô yeme na wo veʼele mezene map.
Be ne mbia mimbenan bese, bôte bibôta, be too ane mvot a anʼétyé, bese ba bo mbia be mam
nkôm ô nʼayôñ abui afiti a maneya nyemé e nduan été. Ba jañele éyoñe ya fubu étyé ésôm é nji kôlô.
Ajô te ba loone be na, argent ba biasé. Amu Nti a biaséya be.
Ajô e nga zu be Yérémi e soʼo be Nti na:
tebeʼe mbé ya nda Nti a yôtan ajô dina na: vôʼôlaʼan ajô Nti, mia bese ya Yuda mia nyiine mimbé mi na: Mi kute meboñe si asu Nti!
Avale di Nti ya minsamba mewosan, e Zambe Israél a jô na: kômane mezene menan a mimboone mienan, éyoñe te ma ye suu mia mi tabe vôme nyô.
Te bunane mejô meduʼane na: nda Zambe Nti nje nyô, Nda Zambe Nti, Nda Zambe Nti!
Nge mia kôme foʼo mezene menan a mimboone mienan, nge mia tyiʼi foʼo bôte bana a bana mejô zôsôô ,
nge mi nji fite ntabe , monenyui a nkus, nge mi nji kuli metyi me môt a ne te bijô e vôme nyô, a nge mi nji lat a bezambe befe, asu bidime bienan,
éyoñe te ma ye suu mia mi tabe e vôme nyô. E si me nga ve bʼésoo nnôm éto a nnôm éto.
Ve mia buni mejô meduʼan, mme me nji volô jôm.
Mia! Wup, a wôé bôt, a bo mejian , a kane mengana me ne minsos, a diʼi Baal ôtu, a late mia a bezambe befe mbe mi nji yem!
Mvuse valé mi zu tebʼasu dam, e nda nyô, nje jôé dam da loban, mi na: bi kôtébaneya; nalé a too asu ya bo beangôndô be mam bete bese!
Nda jam, e vôme ba loone jôé dam, ye é ntoo kam beze mimfaka e mise menane nga? Mamien me lôô nalé, nalé Nti a jô.
Jibaʼane ñhe keane vôme wom anʼétyi e Silô, e vôme me nga taté tooé jôé dam. Yenan avale me nga bo vôm ate, amu nkpwala ya bôte bam Israél.
Eyoñe ji, amu mi maneya bo mame mana mese, nalé Nti a jô, amu me kobeya mia, a kobô mia, jaʼan ataté mametyé ve mi te wôk, amu me looneya mia, mi te yalan,
ma ye bo Nda jôé dam da loban, nje mi too je mebun, nalé fe vôme me nga ve mia a bʼésoo, avale me nga bo Silô;
ma ye wua mia ôyab asu dam, avale me nga wua bobenyoñe bese, mvoñe bôt Efrayim ése.
Ve wo (a Yérémi), te yeʼelan ajô bôte ba. Te bete tyiñe ñyôn nge meyeʼelan ajô dap, a te vañe ma; amu me nji fe beta wôʼô wo
Ye ô ne te yeme jame ba bo e bitisone ya Yuda a e minjoñe ya Yérusalém?
Bone ba tyaé njaʼa, bʼésaa ki ba kôbane nduan, binga be ki ba fuʼu avut asu ya yame njô bôte minga ya yôbe biwôlé a asu ya sôôé bezambe befe binyunyui, a dutu ma na me wôʼôlun.
Ye ma ba soñ ayaa, nalé Nti a jô, ye sa bebien a ôsone viab bebien?
Ajô te Zambe, nyô a ne Nti, a kobô na: ô lôô ayaa dam a ayoʼo dam da sôéban e vôme nyô, e be bôt a betit, e bilé ya fé a bibuma ya si; da ye yôñ teke beta dim.
Avale di Nti ya minsamba mewosan, Zambe yʼIsraél a jô na: betaʼane mimveane mienan ba diʼi ngumba e bityiʼa bienane yôp, a di minsône yʼété!
Amu me nji tame kobô bʼésoo, nge ve be abendé éziñ, e môse me nga vaa be si yʼEjipte, ajô mimveane ba diʼi ngumba a bityiʼa asu metunaʼa.
Vʼabendé me nga ve be nde di: Vôʼôlaʼane tyiñe jam, asu ya na me bo Zambe wônan, a mia ki mi bo bôte bam wulaʼan e mezene mese ma bendé mia, nalé mia ye yene mvaé.
Be nji ke wôk, be nji ke kee alo; be nga tôñe mefek a melo ya mbia nleme wop. Be nga tebe mvus, te ke ôsu.
Ataté môse bʼésoo be nga kôlô Ejipte a kui môse wu, me nga lôme mia bebo bisaé bame bese, bekulu mejô. Me nga lôme be môs ôse, nné ane tyé ja lendé.
Ve be nji wôʼô ma, be nji kee alo; be nga bo ntip, be nga bo abé a dañe bʼésaa.
Nge wo kate be mejô mete mese, ba ye bo te wôʼô wo; nge wo kobô be tyiñe ngu, ba ye bo te yalane wo.
Ajô te jôʼô be na: ô lôô ayoñe bôt e ne te wôʼô tyiñe Nti, e Zambe wé, a nde e nji kômbô nyoñe nyeʼelan, bebela a maneya, a kôlôya mejô mab été.
Tyiʼik ésile jôé é ne ntelan étyi, a wuʼa je fé; boʼo na ñyôn ô bet e mebôbône minkôle yôp! Amu a biasé a a bene miaé bôt ô nga soñ ayaa dé.
Amu bone be Yuda be boya jam e nʼabé mise mam, nalé Nti a jô. Be teléya bitua bi biôme biap e nda jame jôé dam da loban na be ve je mvin.
Be lôñeya bito ya bikôndôʼô yôp e tôfét, e mbiʼili Bén-Inom, asu ya diʼi bobefame bap a bobebinga babe nduan: e jam ne nji be bendé, jam é nji zu ma ôsimesan.
Ajô te tame yen, melu ma zu, nalé Nti a jô, ba ye bo te beta jô na: Tôfét a Mbiʼili Bén-Inom, be na: Mbiʼili ñwôane bôt; a ba ye jame mimbim e Tôfét amu njemban afôla.
Mimbime mi bôte ba mia ye bo mie bidi anone ya yôp, a betite ya si; a môte ya ndeñele be, a ye bo momo.
Ma ye bo na bia mefôn a mevak bi bo momo e bitisone ya Yuda, a minjoñe ya Yérusalém; nalé fe bia bi éliʼiti; amu si éte ja ye bo bilik.
Eyoñe te, nalé Nti a jô, ba ye vaa bivese bejô bôte ya Yuda, bi biwôlô bebo bisaé bié, bi betuni, e bi bekulu mejô a bi bôte be too Yérusalém e mesoñe mab été. 
Ba ye bôôé bie mmialan ôsu jôp, di ngon, a di ateté ese ya yôp, mbie be nga nyeʼe a kañ, mbie be nga late bie a jeñe bie, a mbie be nga kute meboñe si ôsu viap. Ba ye bo te beta kôane bie nge jame bie, bia ye bo akun étyiʼa yôp.
Awu da ye bo jôme ya kañese a dañ ényiñ e be mebukaʼa ma ye liʼi be mvoñe bôt é ne nkpwala éte, e mevale mevôm mese me nga mane wôé be, nalé Nti ya minsamba mewosan a jô.
Wo ye jô be na: Nti a jô avale di na: ye be wôʼô ku mbek te beta kôlô si, nge na, ye be wôʼô lume mvus te beta bulan?
Amu jé ñhe bôte ya Yérusalém ba be bulaneya mvus, mbulane ya nnôm éto? Ba langane meduʼan été, ba bene bulan.
Me too ne séé, me vôʼôlôʼô, be nji kobô, avale be nga yiane kobô; teke wua yʼété a jôbane mbia mboone wé, nge jô na: Jé me nga bo ji? Bese ba beta taté mbile wop, avalʼanʼékabela ja ke bita.
Jaʼane ngôkoé, e yôb été, ja yeme mbu wé, ôdu, nguleyebe a bingo, ba fombô éyoñe ba suan, ve bôte bam be nji yeme metiñe me Zambe.
Mi ne yeme jô aya na: bi ne mimfefek, metiñe me Zambe me ne be bia? Nkôse minsose beyeme bekalate ñwô ô nga tili meduʼan.
Mimfefek mi nga ye wu ôson, woñ ô biya be, be biliya, ô lôô be nga biasé ajô Zambe a feʼe fé be bili?
Ajô te ma ye ve binga bap e be bôte befe a mefube map, e be bôt ba ye wôlé be biôm. Amu ataté nyô a dañ atek a kui nyô a dañ éwôlô, bese, be nʼôzañ akum; ataté nkulu mejô a kui ntuni , bese be ne mvô.
Ba saé aveñe ngone ya bôte bam éngbwemese nsaan; ba jô na: Mvoʼé! Mvoʼé! Mvoʼé ki é too momo.
Ba yiane wôʼôsone ya beangôndô be mam ba bo, vʼôson ô ne te bi be. Be nji fe beta yeme wôʼôson, ajô te ba ye ku ba be ba ba ku, ba ye kolé éyoñe ma ye wosane be, nalé Nti a jô.
A maneya e zañe bia be be, nalé Nti a jô. Teke fe bibuma e figié; mekaé ma ye kôt; be maneya ndaman jôme me nga ve be.
Amu jé bi too te fôʼôsan? Sulaʼane vôme wua, e nkeane bitison bi bili aleme na bi wu été, amu Nti, e Zambe wongan, a bo na bi wu, a bo na bi nyu mendim me bili nsu, amu bi maneya bo Nti abé .
Bi nga yange mvoʼé , ve teke jam éziñ é ne mvaé; bi nga yange éyoñe nsaéban, ve woñ e ñwô bi bili.
Eduñe ya bikabela bié ja wôʼé mfaʼa ya Dañ, a si ése ja fôʼôsan a éduñe mintate ya mingungule bikabela bié; be soya, be mineya si, a biôm bise bi nʼété. Tison a bôte be too été.
Amu ma nyô! Ma lôme benyo a mekpwe be mia, teke jôm é ne teʼe be; ba ye lôbe mia, nalé Nti a jô.
Ôlune wom ô ne teke biañ, nyôle jam ése é ne nteʼan.
Tame yene miñyône mi ngone yʼayoñe dam. mia so si é nʼôyap. Ye Nti a nji fe bo Sioñ? Ye njô bôte wé a nji fe bo e zañe jé? Amu jé be nga soñe ma me yaa a minkpwelane biveʼela miap, a bemomo be mame ya bikuu?
Nkôane bidi ô maneya, ésebe fe é lôteya, a bia bi nji nyiiban!
Me ne ntyaʼan amu aveñe ngone ya bôte bam, me ne ne lumaa, atek e biya ma.
Ye biañ é nji fe bo Galad? Ye dokita a nji fe bo wé? Amu jé ñyetane ngone ya bôte bam wo bo te yaé?
Ngoʼé nge me too ye bi nda afan été, vôme bewulu dulu be ne nguleya sobô! Me nga ye liʼi bôte bam a ke be ôyap! Amu bese be ne bebo mejian , nsamba bekoñe bôt.
Ba kolé ôyem anʼélaé, asu ya laane minsos; be nji beta bo ngu e si jab été, amu nkobane benya mejôô; ba mane bo mbia jame va, a beta bo nyô mboʼo valé, a be ne te yeme ma, nalé Nti a jô.
Môt ase a tabeʼe ba bevoʼo ntye, a te buni wua ya bobenyoñe bôé; amu monyoñ ase a ne mvômvôle mvamban, a mvôé ése ja miase bibôta.
Ba bo duʼaduʼan e zañe jap, teke kobô bebela; ba belan ôyeme viap asu ya kobô mam me ne minsos. Ba teʼe nyôle jap a mboon abé .
Eto jôé é ne meduʼane zañ; ba bene yeme ma e meduʼane yôp, nalé Nti a jô.
Amu ajô te Nti ya minsamba mewosan a jô na: ô lôô ma zu nyemé be a veʼele be; amu ô ne bo ngone yʼayoñe bôte dam za jam afe?
Ôyeme viap ô ne nsoñetan akoñ élaé . Ba kobô ve meduʼan; ba kobô ébemôtô mvoʼé ve biyaé ve nlem été be lame nye melam.
Ye ma ye bo te yaa be amu nalé, nalé Nti a jô. Ye ma ye bo te kune mamien e bʼaval ayoñe dina nga?
Ma zu yi a tat e miñyanebe yʼafan; ma lomé du; amu be maneya diʼiban, teke yene môt a lôtôk, tyiñe mimbame biyem é nji fe wôʼé; biôm bise bi maneya ke, ataté anone ya yôp a kui betit.
Ma ye bo Yérusalém avise mbuan, éto bemvu yʼafan. A ma ye veñesane bitisone ya Yuda jôme melunga, môte momo été.
Mfefeʼe môt wo wôʼô mame ma ô ne vé? A kate ñhe de, nyô Nti a nga kobô nye a anyu dé! Si jenan ja jañ amu jé, a amu jé é ntoo ndiʼan ane nkôte si, vôme môt éziñ a nji fe lôt?
Nti a jô na: amu be nga liʼi metiñe mam, ma me nga telé ôsu viap; amu be nga bo te vôʼôlô tyiñe jam, a bo te wulu ane ma jô,
amu be nga tôñe melo ya minleme miap, a tôñe fe Bebaal, avale bʼésaa bap be nga yeʼele be.
Ajô te Nti ya minsamba mewosan, e Zambe Israél a jô avale di na: ô lôô ma zu bôte ba ôvuta be di, a ve be mendim me bili nsu, be nyu.
Ma ye mialane be e meyoñe bikul été, mme toʼo bebien, toʼo bʼésaa, be nji tame yem. A ma ye lôme nkpwaté mekôn mvuse jap, akekui me maneya jiane be.
Avale di Nti ya minsamba mewosan a jô na: fasan! Loʼone binga ba yeme yi, be zaʼak! Lômane bôt be ke loone binga be nʼatyeñ, be zu!
Be boʼo avôle ya bete tyiñe du jap ajô dangan, nalé milik ma ye kui bia mis, a mendim ma ye kui bia bivula.
Amu miñyôn mia so Sioñ; jia! Be maneya sa bia! Oson ô jaéya bia nyô. Amu bia yiane liʼi si jangan, a be maneya sôʼôlô menda mangane si!
A binga, vôʼôlaʼane ñhe ajô Nti, a alo denan e wôʼôk jam anyu dé da jô! Yeʼelaʼane bobebinga benan ane ba yôn, yeʼelaʼane mevale me du ézezañe jenan, bana a ba bevok.
Amu awu e beteya bevundi bangan, e nyiineya menda bejô bôte mangan, da wôé bon be ne minjoñ, bendôman be ne mevôm me ne ndam.
Jôʼô na: Avale di nde Nti a jô na: mimbim mi bôt mia ye ku afan été ane mebi, a ane mbome nkôane bidi a liʼi mvuse jé; teke môt a toʼé wô!
Avale di Nti a jô na: mfefek ô boʼo te wumu ôbien amu feʼe jé, a ngungu ô boʼo te wumu ôbien amu ngule jé, nkukum ô boʼo te wumu ôbien amu akume dé.
Ve môt a kômbô wumulu émien a wumuluʼu amu na a ne atyeñ a a yeme ma, amu a yeme na: Me ne Nti, nyô a liti mvam , zôsôô a nya ntyiʼane mejôô e si nyô. Amu jame te nde ma yene mvaé nalé Nti a jô.
Tame yen, melu ma zu, nalé Nti a jô, ma ye yaa bentyiʼiban atyele bese be nji tuʼa bo nalé e minleme biab été:
Ejipte, Yuda, Edom, Beamônit, Môab, e ba bese ba tyeñeban ntyiʼi, ba be too afan; amu meyoñ mese me ne tee ntyiʼiban metye, a nda bôt Israél ése é ne tee ntyiʼiban metye mfaʼa ya minleme miab été.
Vôʼôlaʼane nkobô ya ngame yate Nti a kobô mia a nda bôt Israél!
Nti a kobô na: te vuane dulu meyoñ me ne te yeme Zambe ma wulu, a te koone mendeme ya yôbe woñ, amu meyoñ me ne te yeme Zambe ma ko me woñ.
Amu mefulu me bôt me ne momo jôm. Môt a baʼé élé afan été; wo mbo ésaé wo baʼé je a ôvôn;
ba kôme je abeñ a argent a or, ba yemete je mesen a vamaʼa na, é bo te beta fôʼôsan.
Bezambe bete ba funane betetele mekôn be ne nkpwelan, be ne teke kobô; ba beʼe be, yaa ba beʼe be, amu be se nguleya daa vʼabo da: te koone be woñ, amu be se nguleya bo môt mbia jam éziñ. Avale fe be se nguleya bo mvaé éziñ.
Teke mfe a funane wo a Nti! Ô nʼanen, jôé dôé e ne ngu é too fe anen.
Zʼa ne bo te ko wo woñ, a njô bôte meyoñ ? Ba yiane ko wo woñ, amu e mimfefeʼe ya meyoñ été a e bijôé bise été, teke mfe a funane wo.
Bese, mfulaʼan, be nʼasuk a mekut; ndeme ya momo wop é ne élé!
Ba soo bibab bi argent Tarsis, a bi bi or Ufaz, ésaé mboo biôm, nsoon e mo me nlui or; ba jalé azezambe mengômesan me veleves a too évindi a évele, ése é ne ésaé mboo biôm.
Ve Nti a ne Zambe e bebela été, nye, e Zambe a vee a njôô ya nnôm éto. Si ja fôʼôsan ôsu yʼayaa dé, a meyoñ me bôt me nji zômbô ayaa dé:
mia ye kobô be na: Bezambe be nji té yôb a si, ba ye jañe si nyô, a e yôbe si.
A nga bo si a ngule jé, a nga té émo a feʼe jé, a nga same yôp a atyeñe dé.
Eyoñ a ve tyiñ , mendim ma kôane yôp. A bo na minkut mi bet, mi kôlôʼô akuʼu ya si; a bo feleves asu mveñ, a soo évuñulu e vôm a naane je.
Môt ase a ntoo nsusuk e ñyemane wé été; nlui or ase, a wôʼô éveʼela jé é ne nkpwelan ôson; amu bengunemelane bete be ne ve meduʼan, mvebe ô nji bo be be.
Be ne ve be momo be biôm, ésaé minsos, ba ye jañ, éyoñe melep ma ye so.
Nyô a ne ngabe Yakob, a nji funane be; amu nye a bo biôm bise, a Israél a nʼayoñe ya ngabe jé, jôé dé e ne na: Nti ya minsamba mewosan.
Tokéʼé mvaé jôé é bôô si a wo besiñ be bômaneya nye!
Amu Nti a jô avale di na: ô lôô éyoñe ji ma zu wua bôte be too si nyô ane ba wua toloo; ma zu bametane be bebé, nalé ba ye nnambe be.
Ngoʼo ma! Me buʼuya! Fôle jam é ne mintaé! Ngoʼo ma me mbe me jôʼô na: mintaé miame le, ma ye jibi mie.
Nda éndelé jam é maneya tyamban, minkole miam mi maneya téé, bone bam be kôlôya be ma; be nji beta bo; me nji bi môt a ne beta limi nda éndelé jam, nyô a ne beta bete menda bindelé mam;
Amu bebaʼale mintômba be nga yené minsusuk, be nji ke jeñe Nti. Ajô te mfasan ô ne momo e be be, a mimbame biyeme miab mise mi maneya wu.
O lôô éduñ ja zu, beta éngôngôm a soʼo mfaʼa si yʼakôé, asu ya bo bitisone ya Yuda melunga, a éjôʼôbaʼa bemvu ya fé.
A Nti, ma yeme na zene môta binam é nji bo jôme jé émien; saake môt e nye a liti medaa mebo mé zen éyoñ a wulu.
A Nti, lebe ma, e zôsôô été, ve saa ayaa dôé été, ô za veñesane ma momo jôm.
Sôʼé ayaa dôé e be meyoñe bikuu me ne te yeme wo, a e be bôt be ne te loone jôé dôé! Amu ba di Yakob. Ba di nye, ba jiane nye, a bo vôme wé jôme melunga.
Nkobô Nti a nga kobô Yérémi:
vôʼôlaʼane mejô yʼélate ji, a katane me bôte ya Yuda a ba be too Yérusalém!
Wo ye jô be na: avale di nde Nti, e Zambe Israél a jô na: biyoʼé a môt a bo te vôʼôlô mejô yʼélate ji,
nje me nga bo bʼésoo, môse me nga vaa be Ejipte mbeʼe nduan étyé me jôʼô na: vôʼôlaʼane tyiñe jam, a boʼone jam ese ma jô mia; éyoñe te mia ye bo bôte bam, a ma ye bo Zambe wônan.
Nalé ma ye tôé ngana me nga kane bʼésoo na ma ye ve be si menyañ a wôé bia len, avale mi lôô de môse wu. Nde me nga yalane na: E boʼo nalé a Nti!
Ane Nti a nga jô me na: yôtaʼane mejô mana mese e bitisone ya Yuda, a e minjoñe ya Yérusalém, jôʼô na: vôʼôlaʼane mejô yʼélate ji, a bo me!
Amu e ne bebela na, me nga too ngaa bʼésoo, ataté môse me nga kôlô bʼEjipte, a kui môse wu, nné ane tyé é nga lendé, me nga kate bôte na: vôʼôlaʼane tyiñe jam!
Ve be nga bote ke vôʼôlô, be nji kee alo, be nga tôñ, môt ase, ve ntibe ya mbia nleme wop; ajô te me nga tôé mejô mese yʼélate ji e nyôle jap, mme me nga bendé be na be bo, ve be nga bo te bo me.
Nde Nti a nga jô me na: njoñ ô ne zañe bôte ya Yuda, a ba be too Yérusalém.
Be bulaneya bo bikobe mintôle bʼésaa bap, mbe be nga bene vôʼôlô mejô mam, a ke lat a bezambe befe, asu ya kañe be: nda bôt Israél a nyô Yuda, be tyameya élate jam me nga bo a bʼésaa bap.
Ajô te Nti a kobô avale di na: ô lôô! Ma zuu bidime be be. Be se nguleya fam. Ba ye yône be ma, ve ma ye bo te wôʼô be:
bitisone ya Yuda, a bôte be too Yérusalém, ba ye ke loone bezambe ba diʼi ôtu, ve be too foʼo te ngule ya nyii be, éyoñe bidime biap bia kui be be.
Azezambe dôé e ntoo fe abui abim ane bitisone biôé a Yuda! O lôñeya metaʼa metunaʼa mʼôson abime fe ô bili minjoñ a Yérusalém, yaa metaʼa metunaʼa asu ya diʼi Baal ôtu;
ve wo (a nkulu mejô), te yeʼelan ajô bôte ba, te bete tyiñ , nge yeʼelan ajô dap, amu me nji wôʼô be éyoñ ba loone ma, amu bidime biap;
Jé nje nyô ma nyeʼe a beta bo e Nda jam? Ba bo asone mam tee alañé! Be tame vaa tite ba ve ngunemelane be wo, amu éyoñe wo bo mbia mboon, nje wo fôn!
Nyumi ôlivié, nyô miñyené, amu abeñe yʼébuma jé, e jôé Nti a nga yôlé wo nde le. Vʼézezañe ya beta éduñ, a boʼé nduan e mekaé mé, a mintyaé mié mi maneya tyiʼiban.
Nti ya minsamba mewosan a nga bé wo, a zuu bidime be wo, amu abé nda bôt Israél a nyô Yakob, be nga bo bebien, éyoñe be nga soñe ma me yaa a éyoñe be nga diʼi Baal ôtu.
Nti a nga kulane ma jame te, a me nga yeme de. O nga bo na me yene mimboone miap.
Me mbe ane mone ntômba a nji yeme jôm, a nye ba kee nye vôme ba tyiʼi betit. A me mbe te yem asimesane be mbe be bindiʼi. Mbakaʼan élé a bibuma bié! Zaʼane bi vaane je e sii bevevee, a bôt be bo te beta simesane jôé dé!
Ve Nti ya minsamba mewosan a ne ntyiʼi mejô a ne zôsôô , nyô a yemelan asimesan a minlem. Ma ye yen akunaʼa wo ye bo be be, amu wo me keeya ajô dam.
Amu ajô te, Nti a kobô bôte yʼAnatot, mbe ba jeñ ényiñe jôé a jô na: te kulu mejô e jôé Nti, ô za wu e mo mangan.
O lôô! Me ne be ngame yat. Bisoé bi bôt bia ye wu a nkpwaté mekôn, bobefame bap a bobebinga bap ba ye wu mfumbale zaé.
Teke môte ya be be a ye liʼi; amu ma ye zuu bidim e be bôte yʼAnatot, e môse ma ye wosane be.
Wo dañe zôsôô a Nti, asu ya na bia wo bi fetan; ve da na ma zu kobô wo ajô mam mʼéziñ wo bo. amu jé zene mbia be bôt ja kee mame mvoʼé ? Amu jé ba nyiñ teke jôme ja ndeñele be: bekoñe bôt ba bo ésaé ya koñe bôt?
Ô maneya be bé, be maneya fe beme minkañ, mame map ma ke ôsu, ba wume bibuma; ô ne bebé anyu dap, vʼôyab e bidoʼo yʼényiñe jap.
Ve wo, a Nti, wo yeme ma, ô lôô ma, wo yeme nleme wome be wo. Wôé be ane mintômba e vôme ba tyiʼi betit, teléʼé be asu môse ya ñwôane bôt!
Si jangan ja ye tabe melunga été a kui éyoñ évé, a biloʼo ya fé ki bia ye tabe nkôt a kui éyoñ évé? Betit a anon bia man amu évô bôte ya si jangan, amu be jôya na: a se nguleya yeme jam da ye kui be bia!
Nge mia be bewulu a mebo mia mate mbi a be dañe wo, ô ne nguleya jiane bikabela aya? A nge ndi é ne foʼo ve e si é nʼévôvoé, wo ye bo aya éyoñe Yordan a lumeya ndôn?
Amu bobenyoñe bôé bebiene fe a nda bôt ésoo ba koñe wo. Ba bete bôt be wosane wo, wo teke yem. Te tabe be ndi éyoñe ba kobô wo élen
Me liʼiya nda jam, me beneya ngabe jam. Me veya nyô nleme wom wo nyeʼe e mo besiñe bam.
Ngabe jam ja too mfaʼa wom ane ngbwengbweme yʼafan, a veya tyiñe ya wosane ma, ajô te me viniya nye.
Ye ngabe jam é ntoo zeyôp é bili mebate metyi nyô amu ma nga? Ye bezeyôp ba bômane nye? Kelan, bi sulane betite bese ya mefan, zaʼane be vôme ba ye di.
Abui bebaʼale mintômba da sa ndiʼi woone wom, da tibi afube dam a mebo, da veñesan afube mefoʼo dame bilik a melunga.
Be boya de melunga, e ne ôlun été, e ne meboko ôsu viam. Si jangan ése é ne melunga été, amu môt éziñ a nji nyoñe ngab été.
Bevamban ba so e mebôbône minkôle mese ya fé, amu nkpwaté mekône Nti wo mine si jangan, ataté akuʼu si di a kui di avok; teke môt éziñ a bili mvoʼé .
Be nga miase nlisi, ve ba kôane biyo, be boya bebien abé , teke mfi. Wôʼan ôsone ya bidi mia kôan, amu njet ayaa Nti.
Avale di nde Nti a kobô mbia be bôt bia be be bi too bebé, mbe ba nambe ngab ma ve bôte bam, ngab me nga ve Israél; o lôô! Ma ye vaa be si jap a ngu, a ma ye vaa nda bôte Yuda a ngu ézezañe jap.
Vʼéyoñe me vaaya be, ma ye beta ko bʼéngôngo. Ma ye beta bulane be, môt ase, e ngabʼ éliʼi jé, môt ase e si jé.
A nge ba yéʼé mezene me bôte bam, nge ba kane ngana a jôé dam na: a ne Nti a vee, éyoñe te ba ye tabʼézezañe bôte bam, avale fe be nga yeʼele bôte bame na be kane ngana a jôé Baal.
Ve nge ba bo te wôʼô jôm, ma ye vaa aval ayoñe te, ma ye vaa de a wôé de, nalé Nti a jô.
Nti a nga jô me na: Kelek, wo ye kus asese ndombo a wo ye tiñeti de angeteñe dôé; ve wo ye bo te dube de mendim. 
Ane me nga kus ases, aval ane nkobô Nti ô mbe, a me nga tiñeti de angeteñe dam.
Ajô Nti e nga zu be ma éyoñ baa na: 
nyoñ ases ô nga kus, nde e tii wo angeteñ; kôlôʼô si, kelek mfaʼa yʼôsôé Efrat a, e wé, soléʼé asese te mbamele akoʼo été. 
Nde me nga ke, a me nga solé de bebé ôsôé Efrat, avale Nti a nga bendé ma. 
Ayab éyoñ é lôteya, Nti a nga jô me na: Kôlôʼô si, kele mfaʼa yʼEfrat a, e wé, nyoñ asese me nga bendé wo na ô ke solé. 
Nde me nga ke mfaʼa yʼEfrat, me nga jeñ a beta nyoñ ases e vôme me nga solé de; ve me nga koone na ases e maneya ndaman. E mbe te fe nguleya volô jôm.
Ane ajô Nti e nga zu be ma na:
avale di Nti a jô na: aval ebiene ma ye tyame mebune me Yuda nde le, beta mebune me Yérusalém.
Ayoñe bôt e ne nkpwala di, nde da bene wôʼô mejô mam, nde da wulu avalʼane mbane melo ya nleme wob ô né, a da lat a bezambe befe na be kañe be a kute meboñe si ôsu viap. Ajô te be boʼok anʼasese di, nde e ntoo te fe nguleya beta volô jôm!
Bebela na, avale ba tiñeti ases angeteñ môt, avale te me nga tiñeti nda bôt Israél ése, a nda bôte Yuda ése e be mamien, nalé Nti a jô. Nalé ate ma (menda me bôte mete mebaé) ye bo ayoñe bôte dam, e jôé dam, duma dam, nyanga jam. Ve be nji ke wôk.
Wo ye jô be ajô di na: avale di Nti, e Zambe Israél a jô na: mendeʼe mese ma yiane jaléban a woon, a ba ye jô wo na: ngaa bia yeme na mendeʼe mese ma yiane jaléban a woon?
Eyoñe te ñhe wo ye jô be na: avale di Nti a kobô na: tame yen, ma ye jalé bôte bese be too si jenan mbilane bilam: bejô bôt be too éto njôane David, betuni, bekulu mejô a bôte bese be too Yérusalém.
Ma ye bo be bifus, bana be wosaʼane ba bevok, bʼésaa a bone nsamba wua, nalé Nti a jô; ma ye bo teke señele jam, éngôngole momo, mvañe momo, teke jôm ja ye kamane me na me mane jiane be.
Vôʼôlaʼan a keʼan alo! Jôkaʼane mbia anyu! Amu Nti a kobô.
Vaʼane Nti, e Zambe wônane duma, nté a ngenane te soo dibi, nté mebo menan me ngenane te kolé ôbak, e minkôle alu e maneya yandan. Mia yange éfufup, ve a ye viane veñesane je nsisiñ awu, a kôñelane je évindi nkut .
Nge mia bo te vôʼôlô jame di, ma ye yi asoé, amu mia dañe buni miabebien; ma ye sôôé milik, a mise mam ma ye kuli milik, amu mbame Nti wo ye keebane minkôm.
Jôʼô njô bôt a nyia wé na: tabaʼane tyia! Amu ékate duma jenan é kuya.
Bitisone ya Négéb bi fetebaneya, a teke môt a dii bie. Yuda ase a maneya ke minkôm, ase a maneya ke minkôm.
Beteʼe mis a yene ba ba so akôé. mbame biyem be nga ve wo ô ne vé? E mone mbame biyem a mbe duma dôé?
Wo ye jô aya éyoñe ba ye tebe wo ngame yat? Womien ô nga yeʼele be na be belane wo ane bemasa bôé. Ye mintaé mia ye bo te bi wo ane mi minga a kôʼôlô mie?
Nge wo jô e nleme wôé été na: nalé a kui be ma amu jé? Amu jama bikobe wôé, ajô te nde be veseya wo éyé, a bitimekili biôé bi juʼuya a beduʼi.
Ye môte yʼEtiôpi a ne tyendé ékôbe jé, a ye ze é ne tyendé metone mé? Avale te fe mia, ye mi ne nguleya bo mvaé, e mia mi maneya yéʼé mboon abé ?
Ma ye tyamelane be ane ôsôé évuñulu ya nkôte si ja kee wô.
Asuʼulane dôé nde le, ngap me veʼeya asu dôé: nalé Nti a jô, amu ô vuaneya ma, a futi ndi nleme jôé e minsos.
Ma ye vese ézingi jôé e mvom asu jôé, nalé ba ye yene soé jôé.
Me yeneya mejiane môé, a mintabe bisôʼô mienan, ébamba ôsame jôé, e beta minkôle yôp a mefan. Me yeneya beangôndô mimboone bôé, ngoʼo wo a Yérusalém, e wo ô nji kômbô tune womien! Wo ye beta yange a kui éyoñ évé?
Ajô Nti, di e nga kui be Yérémi éyoñe mfum ô mbe:
Yuda a ne e ñyôn été, bitisone bié bi teʼeya, dibi a nkuane si, a miñyône ya Yérusalém mia bet.
Bemasa ba lôme bebo bisaé be jeñe mendim, bebo bisaé ba ke menjeñ, ve teke koone mendim, ba bulane minkaʼa miabe bikôkoé; ôsone wob été a ôsame wob été, ba buti minlô.
Yaa, si é maneya salé, amu mveñ é nji fe beta noñ e si jenan, ajô te besenane si, ôsone viab été, ba buti minlô.
Toʼo na nkok, afan été, wo biaé a liʼi mon, amu biloʼo ya di momo.
Bijakase ya fé bia tebe mebôbône minkôle yôp, bi nyumuluʼu mfep ane bemvu ya fé; mise map ma tek amu biloʼo momo.
Nge bikobe biangan bia ve bia bijô, a Nti, boʼo jam éziñ, amu jôé dôé! Amu beyeñeyeñ bangan be nʼabui, bi boya wo abé .
Wo, ndi nlem Israél, e nyii wé, éyoñ yʼôlun, ô ne yené aya ane nneñ a lôt e si jangan? Ane ñwulu dulu a lame nda éndelé jé asu ya jôʼôbô meyôa?
O ne yené aya ane môt a ne ngule momo, ane mbene môt wo kate nyii? Ve e too ke na ô nʼézezañe jangan a Nti, a jôé dôé da loban e nyôle jangan: te liʼi bia!
Avale di nde Nti a kobô ayoñe bôte di: Yaa, ba nyeʼe ba ndeñendeñ. Be ne teke tabe vôme wua. Nti a nji yene be mvaé. A simesane bikobe biap éyoñe ji a a yaa abé dap.
A Nti a nga jô me na: te yeʼelan asu bôte ba, asu mvaé jap.
Nge ba tyi bidi, ma ye bo te vôʼôlô miñyône mi ôlune miap; nge ba ve metunaʼa ba diʼi ngumba, a mimveane ya mefup, ma ye bo te kañese bie; amu ma ye mane be a nkpwaté mekôn, mfumbale zaé a bim.
Nde me nga yalane na: a Zambe nyô a ne Nti! Tame yen, bekulu mejô ba jô be na: mia ye bo te yene nkpwaté mekôn, mfumbale zaé a ye bo te kui be mia, ve ma ye ve mia e vôme nyô, jaʼane nya mvoʼé .
Ane Nti a nga jô me na: minsos mmie bekulu mejô ba kuli a jôé dam, me nji lôme be, me nji ve bʼabendé éziñ, me nji kobô be; miñyenane mite mi ne minsos, bemviʼi a nkañane bengunemelan, menduʼane ya minleme miap mmie ba kuli mia.
Amu ajô te Nti a kobô bekulu mejô ba kuli mejô a jôé dam me te lôme be a be jôʼô na: teke nkpwaté mekôn nge mfumbale zaé bia ye kui si nyô na: bekulu mejô bete ba ye wu a nkpwaté mekôn, a mfumbale zaé.
A ba ya bôt mbe ba kuli mejô, ba ye wuabane minjoñe ya Yérusalém, amu mfumbale zaé a nkpwaté mekôn. Te ke môt a ye ve be vôme ya jambe, toʼo bebien, toʼo binga bap, toʼo bobefame bap, toʼo bobebinga bap; ma ye bo na nkpwala wop ô ku be yôp.
Wo ye jô be ajô dina na: mise mam ma kui milik alu a amôs te kʼatebe; amu éndune ngon, e ngon ayoñe bôte dam, e bibaneya a beta éndaman, a ébubua ja dañe mintaé.
Nge ma ke afan, bôte nkpwaté mekôn wo te jii mbe ba; nge ma nyiin e tison été, ô lôô bôt ba kon amu zaé. Toʼo na nkulu mejô a ntuni fe, ba bômane si nyô, befe, fek é ne be njañan.
Ye ô suʼulaneya foʼo wua Yuda fé, ye nsisime wôé ô nga vini Siôn? Amu jé wo bibi bia, nsaéban ô too te fe nguleya yené be bia? Bi nga yange mvoʼé , ve teke jam é ne mvaé; bi nga yange ñyetan, ve tame yene nkul akoñ ñwô ô vianeya so!
A Nti, bia yem évô jangan, évô bʼésaa bangan; amu bi boya wo abé .
Amu jôé dôé te bo abé nge biasé éto njôane ya duma dôé! Simesaʼan, te tyam élate jôé a bia!
E bemomo bengunemelane ya meyoñ , ye bevoʼo yʼété be ne bo na mveñ é noñ? Nge na ye yôp nde da ve mendim? Ye sa wo Nti, e Zambe wongan? Bi too wo ndi, amu wo wo bo mam mete mese.
Nti a nga jô me na: toʼo Môze a Samuel ba tebʼasu dam, nleme wom wo ye bo te fulan a bôte ba. Titaʼane be, be ke ôyap asu dam, be kelek!
Wôna nge ba jô wo na: bia ye ke vé? Wo ye yalane be na: Nti a jô avale di na: nyô a ne asu awu a woʼok! Nyô a ne asu nkpwaté mekôn, nkpwaté mekôn ô bii nye! Nyô a ne asu mfumbale zaé, zaé é kele nye! Nyô a ne asu minkôm, a kele minkôm!
Ma zu wosane be a bibubua binyin nalé Nti a jô: nkpwaté mekôn asu ya wôé, bemvu asu ya lalé bifus, anone ya yôp a betite ya si asu ya min a tyam.
Ma ye bo de jam éko woñ asu bijôé bise ya si, amu Manasé, mone Ezékias njô bôte ya Yuda, amu mam mese a nga bo Yérusalém.
E ne nalé na, zʼa ye nyii wo, a Yérusalém, za a ye yône wo? Za a ye kôñelan a sili na ye ô ne mvoʼé ?
Ô liʼiya ma, nalé Nti a jô, ô bulaneya mvus; ve ma same wo wome be wo, ma tyame wo. Me teʼeya a mejôbaʼan.
Ma seʼese be e mimbé ya si jenan, ma liʼi be teke bon , ma bo na bôte bam be wôéban, mbe be nji lume mezene mabe mvus.
Me boya, minkuse mi binga miab abui a dañe nseleʼe ya mañ; ma zuu mvamban e zañe môs e be nyia ésoé mone bezimbi, me boya na woñ a mfôʼôban bi ku nye yôp atemetem.
Nyô a nga biaé bobefame zamgbwa a teʼeya, a nga suu mvebe; jôbe dé da dim éyoñe môs ô ngenan; a ne njalan a ôson, a kate betʼasu amu nalé. Ma ye ve mebukaʼa mfaʼa nkpwaté mekôn ôsu ya besiñe bap, nalé Nti a jô.
Ngoʼo ma, a nyia wom, amu ô nga biaé ma môta bisô a mewôman, asu si jangan ése! Me nji ve ékôla nge kôlé jôm, ve da, bese ba yoʼé ma.
Ane Nti a nga jô me na: ma bele na, jôm é liʼiya be wo é ne asu mvaé jôé; ma bele na ma ye bo na nsiñ a yi wo éyoñe bidim a éyoñ ôlun.
Ye môt a ne buʼu étyé, étyé ja so akôé, nalé fe mvot?
Ma ve biôme biôé a akume dôé e nsa, maʼane ya bikobe biôé e si jôé ése
Ma futi wo éjôé besiñe bôé si, e si ô nji yem, amu nduane yʼayaa dam é kabeya, ja yôñe mia nyô.
A Nti, wo yeme mam mese, ô simesaʼane ma, kamaʼane ma, kune ma e be bôt ba kpweʼele ma! Te kañese na me tôbane njuk, amu njibane wôé mfaʼa besiñe bam. Yeme na ma jibi ôsame amu wo.
Mejô môé me yenéya ôsu viam, a me mineya me. Mejô môé me boya nkañesan a avaʼa ya nleme wom; amu jôé dôé da looban e nlô wome yôp, a Nti, Zambe ya minsamba mewosan!
Me nji tabe nsamba bôte ba wôé bevok, asu ya bo fianga e zañe jap; me nga tabʼétam e wo wôé ô ne ngule si, amu ô nga jalé ma a ayaa.
Amu jé mintaé miam mia ke ôsu? Amu jé fôle jam ja kate saéban, a é nji kômbô yet? Ye e ne foʼo na ô ne mfaʼa wom ane anjeñ ôsame, ane mendime môt a se nguleya tabe me ndi?
Amu ajô te Nti a jô na: nge wo bulane be ma, ma ye bo na ô bulan été jôé ôsu viam; nge wo kandé jôm é nʼédima baa ji é ne zezé, wo ye bo anʼanyu dam. Mbe ba yiane bulane be wo, ve sa wo wo yiane bulane be be.
Ma ye bo wo mfine mvot ô ne nyemetan asu bôte ba; ba ye bo wo bita, ve ba ye bo te dañe wo; amu me ne be wo, mfaʼa ya nyii wo, a kôté wo, nalé Nti a jô.
Ma ye kôté wo e mo me mbia be bôt, ma ye vaa wo e mo betibili bôt.
Ajô Nti e nga zu be ma e jôʼô na:
wo ye bo te luʼu minga, a wo ye bo te bi, toʼo bobefam nge bobebinga e vôme nyô.
Amu avale di Nti a kobô bobefam a bobebinga ba ye bialé e vôme nyô. Benyia ba ye biaé be, a bʼésaa ba ye bo na be bialé si nyô:
ba ye wu ôkone zaé, teke môt a ye yi be, nge jame be. Ve ba ye bo akune ya si. Nkpwaté mekôn a mfumbale zaé bia ye wôé be. Mimbime miap mia ye bo bidi, asu anone ya yôp a betite ya fé.
Amu avale di nde Nti a kobô na: te wo nyiin e nda é bili awu, teke bisulane mewu, te ko bʼéngôngo, amu me vaaya mvoʼé jame be bôte ba, nalé Nti a jô, nalé fe mvame jam a nkoon éngôngole wom.
Minkukum a minzôzoé mia ye wu si nyô teke môt a jame mie, teke môt a bo be bisulane mewu, teke ntenane mimbaʼa nyô, nge nsôtane mintui asu dap.
Ba ye bo te beʼe belet, asu ya volô nyô a beʼe meyebe nlem amu ajô mbim; a élaé ya mvolebane nlem ja ye bo te veban asu dap, amu awu ésaa nge di nyia.
Nalé fe te nyiine nda ba di abui, na mia be be mi tabe, mi di a nyu.
Amu avale di nde Nti ya minsamba mewosan, e Zambe Israél a jô na: ma nyô! Ma tooé bia mefôn a mevak évô e vôme nyô, mise menan me lôô a éyoñe jenan, bia bi fam ja luk a bi minga a luk.
Eyoñe wo ye kate bôte ba mejô mana mese, a be ki be jô wo na: amu jé Nti a kobô bia ajô ya beta bidime bise bi? Ekobe jangan é ne jé? Abé avé bi nga bo Nti, e Zambe wongan?
Eyoñe te wo ye yalane be na: amu bʼésoo be nga liʼi ma, nalé Nti a jô, be nga ke lat a bezambe befe, be nga kañe be, a kute meboñe si ôsu viap; ve be nga liʼi ma, a be nji baʼale metiñe mam,
Ve mia mi boya abé a dañe bʼésoo; mi lôô mia tôñ, môt ase, ntibe ya mbia nleme wé, teke wôʼô ma.
Ma ye wua mia atane ya si jenane nyô, e si mi nji tame yem, toʼo mia toʼo bʼésoo; a e wé, mia ye kañe bezambe befe môs baa alu, amu ma ye bo te beta jamé mia abé .
Ajô te, ô lôô, melu ma zu, nalé Nti a jô, mme ba ye bo te beta jô na: Nti a vee, nyô a nga soo bone bʼIsraél Ejipte!
Ve ba ye jô na: Nti a vee, nyô a nga soo bone bʼIsraél si yʼakôé, a mesi mese a nga titane be! Ma ye bulane be éfuse si jap me nga ve bʼésaa bap.
Ma nyô! Ma lôm ézuʼu beyobe kos, nalé Nti a jô, a ba ye yobe be; mvus éte, ma ye lôm ézuʼu besômé tit, a ba ye jeñe be e beta minkôle bese a e bone minkôle bese yôp a minsalane mekoʼo été.
Amu mise mam ma fombô mezene mabe mese, be nji bo nsolan e mise mam. Ekobe jap é nji sobô e mise mam.
Ma ye taté ve be maʼan, ngab ébaé ya ékobe jap a abé dap, amu be nga ndaman étyi ya si jam, amu be nga jalé ngabe si jam a mimbime ya mbia be mame map, a beangôndô be mame map.
A Nti, e ngule jam, ôleme viam, e vôme ma sobô môse ya njuk! Meyoñ me bôt ma ye zu be wo me soʼo mekuʼu ya si nyô, a ma ye jô na: bʼésaa bangan be nga nyoñ vʼéliʼi minsos, e momo a ne te volô jôm.
Ye môt a ne bo émiene bezambe, te na be ne bezambe?
Ajô te ma bo na be yem éyoñe ji, ma bo na be yeme wo wom a ngule jam, a ba ye yeme na, jôé dam e ne Nti.
Abé Yuda e ne ntilan a nkôs étyé, a nsoñe diamañ; e ne nkpwelan akoʼo ya minleme miap a e minlaʼa ya metaʼa metunaʼa menan.
Eyoñe te bone bap ba ye simesane metaʼa metunaʼa map, a mekône bezambe bap bebé a nyumi bilé, a e bone minkôle be ne mbetane yôp.
E beta nkôle wome ya fé, akume dôé a mefoʼo môé, ma ve bie ane biôme ya nsa, nalé fe mevôme môé me ne mbetane yôp, amu abé dôé e minné miôé mise.
Womien wo ye jôʼé ngabe si me nga ve wo; ma ye bo wo ôlo ya nsiñe wôé, e si ô nji tame yem, amu mi boʼéya nduane ya ayaa dam, a ja ye yôñe nnôm éto.
Avale di Nti a jô na: biyoʼé a nyô a tabe ndi be môta binam, nyô a yeʼebe be minsôn, a vaa nleme wé be Nti!
A funane mon élé ya nkôte si, a a nji yen ane mvom ja zu; éto jé é ne mevôme ya nkôte si. me ne ndiʼan, sii nku, a teke bôt be too été.
Ebotan é boʼo be nyô a tabe ndi nleme be Nti, a nye Nti a ne étabe mebune jé!
A funan élé é ne mbéan mfôme mendim; nje ja mialane minkañe mié mfaʼa ôsôé wo lôt; ayôñe vian e nji jô je jôm, a mekaé mé me ne te viele; é ne te tyelé nleme yôp mbu mfum, é beʼe bibuma éyoñ ése.
Jôm éfe é nji bo meduʼan ane nleme môt, a be se nguleya bo wô mvoʼé , nge yeme jame wo kômbô.
Ma Nti, ma veʼele nlem , ma yemelan asimesan, asu ya yaʼane môt ase ane mezene mé me né, ane bibuma ya mimboone mié bi né
aval ôkpwa wo bôʼôbô e metyi ô nji biaé yôp, avale te nyô a nyoñ akum ékotekote yôp a né; akume te da kôlô be nye éyoñ a ngenan a vee, a a yené vʼakut amané yʼényiñe jé.
Eto njôane ya duma é ne aso atataʼa, vôme wongan a ne étyi le.
A Nti! Wo ô ne ndi nlem Israél. E ba bese ba liʼi wo ba ye wôʼôson. Ba ba kandane ma ba ye tilibane môé map e mbuluʼu été, amu ba liʼi Nti, anjeñe vevea mendim.
Saé ma, a Nti, a ma ye bo mvoʼé; nyiʼi ma a ma ye nyiiban; amu wo ô ne duma dam!
Ô lôô ba jô me na: ajô Nti e ne vé? E tôébaʼan ñhe!
Ve mfaʼa wom me nji tindi wo na ô zuu minjuk, a Nti, me nji tame môse mintaé wu na ô kui, wo yeme nalé. E jam e nga so anyu dam e nʼôsu viôé.
Te bo na me fôʼôban amu wo, a wo ô nʼasoé dam e môse bidim!
Boʼo na bekpweʼele bam be bili ôson, ve ma, me bo te wôʼôson; boʼo na be fôʼôban, ve ma me bo te fôʼôban! Boʼo na, môse bidim ô kui be be. Bôme be a éndaman mebime mebaé.
Avale di Nti a nga kobô me na: kelek a tebeʼe mbé bone be bôt e vôme bejô bôte ya Yuda ba nyiin a kui; tebeʼe fe mimbé mise ya Yérusalém. 
Wo ye jô be na: Vôʼôlaʼan ajô Nti, a mia njô bôte ya Yuda a Yuda ase, a mia bese mi too Yérusalém, mi nyiʼine mimbé mi!
Avale di, nde Nti a jô na: baʼalaʼane miabebien; te beʼane mbeʼe môse Sabat, a te lôtane wô e mimbé ya Yérusalém.
Te kuiane mbeʼe atane ya menda menan e môse Sabat, a te boon ésaé éziñ; ve telaʼane môse Sabat étyi avale me nga bendé de bʼésoo.
Be nji vôʼôlô, be nji kee alo dap; be nga bo tyiñe jabe ñyemelan asu ya bo te vôʼôlô a bo te nyoñe nyeʼelan.
Nge mia bo foʼo ma mewôk, nalé Nti a jô, nge mia bo te tulane mbeʼe e mimbé ya tisone nyô môse Sabat, nge mia telé môse Sabat étyi, a bo te bo ésaé éziñ môs ôte,
éyoñe te bejô bôt, a bone bejô bôt be too éto njôane David ba ye nyiine mimbé ya tisone nyô, be bete bevagoñ a bikabela yôp, bebien a bone bap, bôte ya Yuda a ba be too Yérusalém, a tisone nyô ja ye bi bôt nnôm éto.
Bôt ba ye so bitisone ya Yuda a mefôla ma bômane Yérusalém, e sii Bényamin a e Seféla, e beta nkô, a e Négéb, asu ya soo metunaʼa ba diʼi ngumba, bityiʼa , mimveane ya mefup a ôtu, asu ya soo bityiʼa ya mvean akéva e ndaa Nti.
Ve nge mia bo te wôʼô ma, asu ya telé môse Sabat étyi, a mboone te beʼe mbeʼe éziñ, a mboone te nyiine mimbé ya Yérusalém, e môse Sabat, éyoñe te ma ye futi nduan e mimbé ya tison, ja ye diʼi biwôlô menda ya Yérusalém a ja ye bo te beta dim.
Nti a nga kobô Yérémi na:
kôlôʼô si, kele ndaa mmé meviek; e wé, ma ye bo na ô wôʼô mejô mam.
Ane me nga ke ndaa mmé meviek, me koone na a boʼo éveʼelaʼa vieʼe wua.
Vieʼe a mbe a boʼok ô nga ndaman, aval e wôʼô boʼo e kuik ékon e mo me mmé meviek. Ndʼ a nga beta bo ôfe, aval a nga yene mvaé ya bo wô.
Ane ajô Nti e nga zu be ma na:
ye me se nguleya bo mia ane mmé mvieʼe nyô a nda bôt Israél? Nalé Nti a jô. Tame yen: aval ékon é ne wo mmé meviek, nde mi né e wo wom a nda bôt Israél!
Anaʼana ma kobô ajô ayoñ ngʼéjôé na: be té, be baʼé a be wôé;
ve ngʼayoñe te, di me maneya kobô ajô dé, da bulane mvus mfaʼa yʼévô jé, ma jôban abé me nga kômesane na ma bo de.
Eyoñ éfe me ne kobô ajô ayoñ, ngʼéjôé na, be lôñ a bé;
ve ngʼayoñe te e boo jam e nʼabé e mise mam, teke wôʼô tyiñe jam, éyoñe te ma jôbane mvaé me nga bi ôsimesan ya bo de.
Kobôʼô bôte ya Yuda, a bôte be too Yérusalém éyoñe ji a jô na: avale di nde Nti a jô na: mi lôô ma kômesane bidim asu denan, ma bindi ôvañ ya wosane mia. Bulaʼan môt ase mbia zene wé, kômane mezene menan a mimboone mienan!
Ve ba jô na, ndi nlem éziñ é nji bo! Amu bia ye tôñ asimesane dangan, bia ye bo, môt ase, ane melo ya mbia nleme wé me né.
Ajô te Nti a jô na: silaʼan e meyoñ été! Zʼa tameya wôʼavale jame te? Endune ngon yʼIsraél é dañeya minné mi ne beangôndô.
Ye be wôʼô liʼi akôn e tem afup, e vôme metaʼa ya Libañ me né? Ye be wôʼô kandan évôvoé mendime ma lôt, me soʼo ôyap?
Ve da, bôte bam be vuaneya ma, ba ve bengunemelan ôtu; a nga litibane zene na a kolé ôbak e mezene mé été, e minjoñe mié ya melu kôa, asu ya tôñ asozen a mimfaka mi nji bo mfaʼan.
Be nga veñesane si jab jôme ya feʼe ne vema, jôm éwovioé nnôm éto; belôtane bese be nʼanyu ndiban a ba siʼisi minlô.
Ma ye tyamelane be ôsu besiñe bap anʼ evuñulu ya jôb da tôô; e môse ya bidime biap, ma ye lume be mvus sa kʼasu.
Be jôya na: zaʼan, mbôndaʼane feʼe ya wosane Yérémi! Amu metiñ ma ye bo te wu amu betuni momo, nge ékôane bebôndé mefek amu beyeme mam momo, nge nkulane mejô amu bekulu mejô momo. Zaʼan, mbibaʼane nye a ôyem, te bia vôʼôlô minkobô mié mise!
Vôʼôlôʼô ma, a Nti! Wôʼô tyiñe bôt be ne me ngame yat!
Yʼabé da ye butane mvaé? Amu be faʼaya ébé na be wôé ma. Ô simesaʼane na me nga tebʼasu dôé na, me jeñe mvaé jap, a vôôn ayaa dôé e bo te nambe be.
Ajô te vaʼa bone bap e mo me mfumbale zaé, sôʼôlôʼô be e meyo me nkpwaté mekône si; e binga bap be boʼo tee fe bon , a be likiʼi minkus; a awu e bii beyôme bap, Nkpwaté mekôn ô wôék bendômane bap. éyoñe bita!
Be wôʼôk miñyôn mi soʼo menda map, éyoñe wo ye zuu beze mimfaka be wosane be atemetem! Amu be nga faʼa ébé na be bi ma, be nga solé mevote mebo mame si.
A wo Nti, wo yeme mefeʼe mabe mese ba bôndé na me wu; te kañese étyiʼa asu njaman yʼékobe jap, te tyam abé dap ôsu viôé! Woñ ô bii be e vôm ô né! Eyoñe yʼayaa dôé, wosaʼane be.
Avale di nde Nti a nga kobô na: Kelek, kusuk nkaʼa ékon e be mmé meviek, nyoñe bemvendé yʼayoñ a bemvendé ya betuni. 
Kele mfaʼa ya mbiʼili Bén-Inom, ñwô ô nʼanyiine ya nda ba mé meviek; a valé nye wo ye yôtane mejô ma ye kate wo. 
Wo ye jô na: Vôʼôlaʼan ajô Nti, a mia bejô bôte ya Yuda, nalé fe mia bôte be too Yérusalém! Avale di nde Nti ya minsamba mewosan, e Zambe Israél a jô na: ma nyô, ma zuu bidim e vôme nyô a kui na, melo ma ye nyamelan be môt ase a wôʼô be kobôʼô de.
Amu be liʼiya ma, be boya vôme nyô adimi; be diʼiya bezambe befe ôtu, bezambe, mbe bete toʼo bebien, toʼo bʼésaa, toʼo bejô bôte ya Yuda, be mbe te yem. A be jaléya metyi ya bôt be ne te bijô e vôme nyô;
be lôñeya Baal bito ya bikôndôʼô yôbe na be diʼi nye bone babe nduan, ane bityiʼa bia diʼibane ngumba, e jam me nji ke bendé be, e jam me nji ke kobô, e jam e nji tame zu mʼôsimesan.
Ajô te, tame yen, melu ma zu, nalé Nti a jô, éyoñe vôme nyô a ye bo te beta lobane na Tôfét a mbiʼili Bén-Inom. Ve na: Mbiʼili awu.
Ma ye bo émoʼo bebôndé mefeʼe ya Yuda a Yérusalém momo e vôme nyô; ma ye bo na be ku a nkpwaté mekôn ôsu ya besiñe bap; wo ya ba ba jeñ ényiñe jap wo ye bo jame te; ma ye ve mimbime miab ane bidi e be anone ya yôp a betite ya fé.
Ma ye bo tison éte jôme ya bi ébuʼanyu a mo, a jôm éwovioé; ba bese ba ye lôte je bebé, ba ye bo feʼe ne vema, a ba ye woé je, amu bibubua bié bise.
Ma ye bo na be di minsône mi bobefame bap, a minsône mi bobebinga bap; a ba ye di, môt ase, minsône mi môt a too nye bebé e joʼojoʼo été a ôlune été ya besiñe bap, mbe ba jeñ ényiñe jap.
Mvus éte, wo ye bôé nkaʼa ékon, mise me bôte mia be be mia ye ke me lôô, a wo ye jô be na:
avale di nde Nti ya minsamba mewosan a jô na: Avale di nde ma ye bôé ayoñe bôte di a tisone nyô, avale ba bôé nkaʼa mmé meviek, ñwô ô se nguleya beta kômban, a ba ye jame mimbim e Tôfét, amu njemban afôla ya jame mimbim vôme mfe.
Nalé ate ma ye bo vôme nyô, a bôte be too été, nalé Nti a jô, a ma ye bo tisone nyô ane Tôfét.
Menda ya Yérusalém a menda bejô bôte ya Yuda, ma ye bo mvin ane vôme ya Tôfét, avale te fe menda mese be mbe be dikiʼi ateté ese ya yôp ôtu a sôôé bezambe befe binyunyui e mendile mabe yôp ma ye bo mvin.
Ane Yérémi a nga so Tôfet, vôme Nti a nga lôme nye na a ke kulu mejô. Wôna a nga tebe nseñe ya Nda Nti a jô bôte bese na: 
avale di nde Nti ya minsamba mewosan, e Zambe Israél a jô na: Mi lôô ma zuu bidim bise me nga jô bie e tisone nyô a e bitisone bise bi nʼéjôé jé si, amu be nga bo metyiñe mabe ñyemelane na be bo te wôʼô mejô mam.
Pasur, e mone Imér, ntuni a évete bebaʼale Nda Nti, éyoñ a nga wôʼô ane Yérémi a kulu mam mete, 
a nga bibi nkulu mejô Yérémi a futi nye e bibom été mbie bi mbe mbé Bényamin ô mbe mfaʼa yʼakôé, e nda Nti été. 
Ve mametyé, Pasur a nga vaa Yérémi bibom. Ane Yérémi a nga jô nye na: Saake jôé Pasur nde Nti a yôlé wo, ve di Magog-Misabib  
Amu avale di nde Nti a jô na: Me futiya wo e woñ été, wo a bemvôé bôé bese; nkpwaté mekône besiñe bap wo ye kpwé be, a mise môé ma ye yene jame te. Ma ye fe ve Yuda ase e mo me njô bôte ya Babilôn, a ye kee be minkôme Babilôn, a wôé be a nkpwaté mekôn. 
Avale te fe ma ye ve biôme bise ya tisone nyô bi ne mbaʼalan, bibuma bise yʼésaé jé, e biôme bise bi nʼété bi too bidima, ma ye ve akume bejô bôte ya Yuda ese e mo besiñe bap, mbe ba ye bo de biôme biabe ya nsa, ba ye vaa bie a kee bie Babilôn. 
Wôna wo, Pasur a ba bese be too nda jôé, mia ye ke minkôm; wo ye ke Babilôn, wo ye wu wé a jambe fe wé, wo a bemvôé bôé bese ô nga kulu mam mese me ne minsos.
A Nti, ô nga dutu ma a me nga jôʼé na ô dutu ma; ô nga bi ma a ô nga dañ. Môs ôse me tele ôsame été, bôte bese ba kpweʼele ma,
amu biyoñe bise ma kobô, da sili na me yôn. Toʼo ma yôtane na: Évô a éndaman. A ajô Nti e nʼasu dam jam ôsame a éwovioé ngumba môs .
Nge ma jô na: ma ye bo te beta tote jam éziñ e nambeʼe nye, ma ye bo te beta kobô a jôé dé, nleme wom wo bo vʼane vôme nduan ja yôñ é dikiʼi ma bives, ma wôʼ ateʼe nyôle ya bi de nkôm, a me se nguleya bo nalé.
Amu ma wôʼô mbia minkobô yʼabui bôt: ba yôlé me na «woñe mimfaʼa mise». Kañetaʼan! Nkañetaʼane de! Ba bese be mbe be too me mvoʼé ba fombô nge ma tek be jôʼô na: éyoñ éziñ a ye jôʼé be dutu nye, a éyoñe te bia ye dañe nye, a bia ye suʼulane kune biabebiene be nye!
Ve Nti a ne be ma anʼéwôlô mben; amu ajô te nde bekpweʼele bam ba ye kolé ôbak a bo te dañ. Ba ye foʼo wôʼôson amu jam be nga kômbô bo e nji wulu mvoʼé : ôsone te wo ye bo wu ya nnôm éto, ô too te kʼavuan.
Nti ya minsamba mewosan a veʼele nyô a ne zôsôô , a yen asimesan a minlem. Ma ye yen akunaʼa dôé be be amu wo ma kee ajô dam.
Yiʼane Nti bia, kañane Nti! Amu a kôté ényiñ éngôngole môt e mo me ba ba bo abé .
Môse me nga bialé ô boʼo biyoʼé! Môse nyia wom a nga biaé ma ô boʼo te ébotan!
Biyoʼé bi boʼo be môt a nga soo mbamba foé bʼésaa wom na: monafam a bialéya wo a nyʼ ate a nga jalé nye a mevak!
Môt ate a boʼok ane bitisone Nti a nga mane bulekan teke mejôbaʼan! Nti a wôʼô miñyône mametyé a abui zôʼé awolo ya zañe môs !
Amu nye a nga bo na me bo te wu abume nyia wom été, éyoñe te nyia wom a nga ye bo soñe jam a a nga ye beʼe abum nnôm éto!
Ajô e nga zu be Yérémi e soʼo be Nti, éyoñe Sédékias, njô bôt, a nga lôme Pasur, mone Malkiya, e be nye a Sôfôni, e mone Maaséya, ntuni na: 
siliʼi Nti ajô dangan, amu Nébukatnétzar, njô bôte ya Babilôn, a bo bia bita, ndôʼôtô na Nti a ye bo bia aval a wôʼô zu a bo bitua bi mame bié bise, ndembene Nébukatnétzar a ye ke bia ôyap.
Ane Yérémi a nga yalane be na: Mia ye jô Sédékias na: 
avale di Nti, e Zambe Israél a jô na: Tama yenan, ma zu vôône biôme mewosan mi bili mo menan a mbie mia wosane bie njô bôte ya Babilôn, a Bekaldééñ ba yandane mia e mimfin atan, a ma ye sôñe bie mfaʼa ya tisone nyôna été. 
A mamien ma ye wosane mia a akule wo e ne nsaman, a wo ô ne ngu, a ayoʼo ese a ayaa ese, a beta ôlun ase. 
Ma ye wôé bôte be too tisone nyô, bôt a betit: ba ye wu bim a nʼangôndô. 
Mvus éte, nalé Nti a jô, ma ye ve Sédékias, njô bôte ya Yuda, bebo bisaé bé, ayoñ a ba bese be too e tisone nyô mbe ba ye fame bim, bita a mfumbale zaé a nkpwaté mekôn, ma ye ve be e mo me Nébukatnétzar, njô bôte ya Babilôn, e mo besiñe bap, a e mo me ba ba jeñ ényiñe jap; a ye wôé be a meyo me nkpwaté mekôn, a ye bo te éngôngole mfaʼa wop, teke yeʼele jôm a mvame momo.
Ve mfaʼayoñe bôte di, wo ye jô de na: Avale di Nti a jô na: Ô lôô ma telé ôsu viôé zen ényiñ a nyô awu. 
Môt a ye liʼi tisone nyô, a ye wu a nkpwaté mekôn, mfumbale zaé a bim; ve nyô a ye kui atane na a kañese ndañane Bekaldééñ ba yandane mia, a ye nyiñ, a ényiñe jé ja ye bo jôme jé ya nsa. 
Amu ma kôñelan asu dam e tisone nyô ngame yat asu ya bo abé sa mvaé, nalé Nti a jô; tisone nyô ja ye koʼoban e mo me njô bôte ya Babilôn, nyô a ye diʼi je a nduan.
A wo ye jô ndaa njô bôte ya Yuda na: vôʼôlaʼan ajô Nti!
A nda bôte David! Avale di Nti a kobô na: tyiʼane mejô zôsôô ataté mametyé, a vaa nyô ba diane nye e mo me ntibili bôt, ayaa dam e za tôtan ane nduan, a e za yôñé, môte ya dime de momo, amu évô ya mimboone mienan.
Ô lôô, me ne wo ngame yat, a wo ô too mbiʼili été, e akôme ya ñyanebe yôp, nalé Nti a jô, a mia mia jô na: za a ye sise a zu wosane bia? Za a ye nyiin e menda mangan?
Ma ye zu wosane mia anʼébuma ya mimboone mienan é né, nalé Nti a jô, ma ye boʼé nduan afane denan, nje ja ye mane diʼi mbômaʼane wônan.
Avale di Nti a jô na: Kele nda njô bôt a nee Yuda a kobô ajô dina wé; 
wo ye jô na: Wôʼô ajô Nti a jô wo njô bôte ya Yuda ô too éto njôane David, wo, bebo bisaé bôé, a ayoñe bôte dôé, mia mia nyiin e mimbé mi! 
Avale di Nti a kobô na: Boʼone zôsôô a tyiʼi mejô ane da yian; kôtaʼane nyô ba diane nye e mo me ntibili bôt; te kpweʼelane ntabe , monenyui a nkuse minga; te boon évô, a te kulane metyi me ne te bijô e vôme nyô. 
Amu nge mia bo foʼo ane nkobô wuna ô né, wôna bejô bôte be too éto njôane David ba ye nyiin e mimbé ya nda nyô be bete bevagoñ a bikabela, be, bebo bisaé bap a ayoñe bôt. 
Ve nge mia bo te vôʼôlô mejô mete, ma kane mamiene ngana, nalé Nti a jô na, nda nyô ja ye bo bilik.
Amu avale di Nti a jô nda njô bôt a nee Yuda na: Ô ne ane Galad mfaʼa wom, anʼabôbône nkôle Libañ; vʼe ne bebela na ma ye bo wo bilik, tison é ne teke bôt.
Me tobeya betyam be wosane wo, môt ase a mengale mé. Ba ye tyiʼi bilé bi sédre biôé bia dañ abeñ a wua bie e nduan.
Jama meyoñ a ye lôte bebé tisone nyô, a jô dina e be di avoʼo na: amu jé Nti a nga bo beta tisone nyô ana?
Eyalan ja ye bo na: amu be nga liʼi élate Nti, e Zambe wop, Amu be nga kute bezambe befe meboñe si a kañe be.
Te yônane nyô a ne ñwuan, nge sañelan amu ajô dé; ve yônan, yônane nyô a ke minkôm, amu a ye bo te beta so, a ye bo te beta yene si a nga bialé.
Amu avale di Nti a kobô ajô Salum, e mone Yôzias, njô bôte ya Yuda, nye a nga Jôô éjiane Yôzias, ésaa wé, a nye a nga kôlô vôme nyô, a a ye bo te beta zu été;
vʼa ye wu e vôme be nga kee nye minkôm, a a ye bo te beta yene si mi too nyô.
Ngoʼé môt a lôñe nda jé a biaséʼé nya ntyiʼane mejôô, a lôñe bitune menda bié ya yôp a biaséʼé metiñ; nyô a bo na môte mbok a saane nye zezé, teke ve nye maʼane mé;
nyô a jô na: Ma ye lôñe mamien anene nda , bitune bi nda bi too ndam, a tube bevundi été be bili sédre a ndubane bivele meyañ.
Ye wo jôô amu wo dañe nyeʼe sédre? Yʼésoo a mbe te di nge nyu? Vʼa nga baʼale metiñ a nya ntyiʼane mejôô, ajô te mam mese me nga wulu nye mvoʼé;
a mbe a kobôʼô ajô éngôngole môt a nzôzoé , ajô te mam mese me nga wulu nye mvoʼé; ye sa ñyemane ya yeme ma ñwô le? Nalé Nti a jô.
Ve mise môé a nleme wôé bi lôô foʼo ve mvaé jôé, asu ya kuli metyi me môt a ne te bijô, a asu ya belan étibelaʼa ja koʼo bôte bevok.
Ajô te Nti a jô avale di, ajô Yôyakim mone Yôzias, njô bôte ya Yuda na: ba ye bo te bo nye ésulan awu be jôʼô na: ngoʼo mojañ! Ngoʼo bekale bam! Ba ye bo te bo nye ésulan awu be jôʼô na: zʼajô di a Nti, zʼajô di a njô bôt!
Ejamembime jé ja ye bo ji éjakas, ba ye dutu nye si a wua nye mimbé ya Yérusalém atan.
Betek e Libañ a yôtan! Vaʼa tyiñ e Basañ! Yôtaʼan ô betʼabarime yôp! Amu ba bese be mbe be nyekeʼe wo be ntoo ntyamban.
Me nga kobô wo éyoñe mam mese me mbe wo mvoʼé : nde ô mbe ô jôʼô na: Ma ye bo teke wôʼô wo. Fulu jôé, aso mongô, e nje le; ô nji wôʼô tyiñe jam.
Bebaʼale mintômba bôé bese ba ye bo bidi bi évuñulu, a ba ba nyeʼe wo ba ye ke minkôm; éyoñe te ôsame a ôson bia ye bi wo, amu évô jôé ése.
Wo ô too Libañe yôp, wo ô bili dumbaʼa e besédre été, abim avé wo ye tat éyoñe mintaé mia ye kui be wo, minyimelan ane mi minga a kôʼôlô mie!
Ane me vee! Nalé Nti a jô, toʼo Kôniahu, e mone Yôyakim, njô bôte ya Yuda, a nga ye bo élondo e mbo nnôme wom, me nga ye vaa wo.
Ma ye kee wo e mo me ba ba jeñ ényiñe jôé, e mo me ba wo tyibelan ôsu viap, e mo me Nébukatnétzar, njô bôte ya Babilôn, e mo Bekaldééñ.
Ma ye wua mia, wo a nyua a nga biaé wo, e si fe, nje mi nji bialé, a mia ye wu wé.
Ve ba ye bo te bulan e si ba ye kômbô bulan;
môt ate, kôniahu, a ne jé, ye mbôlane beʼe ô ne te fe volô jôm, vieʼe étek ñwô môt a nji fe kômbô? Amu jé be nga wua be, nye a bone bé, a wua be si be ne te yem?
A si jam, si jam, wôʼô nkobô Nti!
Avale di Nti a jô na: tilaʼane môt ate ane nyô a ne teke bon , ane môte mam me nji wulu mvoʼényiñe jé. Amu teke môt a ye kui e mvoñe bôte jé na a tabʼéto njôane David, a jôô Yuda.
Ngoʼo bebaʼale mintômba ba jañele, a tyamelane mbame yʼôbute viam! Nalé Nti a jô.
Ajô te Nti e Zambe Israél a jô ajô bebaʼale mintômba ba ve bôte bame bidi na: mi maneya tyamelane mintômba miam, mi maneya titane mie, mi nji wu mie njuk, mi lôô ma ye wosane mia amu évô ya mimboone mienan, nalé Nti a jô.
A ma ye kôane mebukaʼa ya mintômba miam, me soʼo mie mesi mese me nga mane mialane mie, a ma ye bulane mie abemba dap, mia ye fôé a bo abui.
Ma ye telé bebaʼale mintômba e be mie, ba ba ye ve be bidi; mia ye bo te beta ko woñ, nge fôʼôban, a teke wua wo ye jemban, nalé Nti a jô.
Tame yen, melu ma zu, nalé Nti a jô, mme ma ye bo zôsôa éfaʼalé a faa asu David; a ye jôô mbamba njôan, a ye belane metiñ a zôsôa ntyiʼane mejô e si a ye jôô été.
Yuda a ye nyiiban éyoñe jé, a Israél a ye tabe mvoʼé e vôme wé; ba ye loone nye jôé na: Nti, e zôsôô wongan.
Ajô te ô lôô, melu ma zu, nalé Nti a jô, mme ba ye bo te beta jô na: Nti a vee, nyô a nga soo bone bʼIsraél Ejipte!
Ve ba ye jô na: Nti a vee nyô a nga beta soo mvoñe ya nda bôt Israél e si yʼakôé. A soo fe be mesi mese me nga mialane be! A ba ye tabe si jap.
Ma kobô bekulu mejô na: nleme wom ô ne ntyaʼan abume dam été. Bivese biame bise bia tyibelan; me nʼane môt a biliya bilam, e nyô bilam bi biya, amu Nti a amu mejô mé me nʼétyi.
Amu si é ne njalan a mejian , si é nʼôlun été amu biyoʼé; ôbute ya fé ô maneya kôt. Ba mate mbile ya bo abé , ayok e ne vʼasu ya bo ékotekot.
Bekulu mejô a betuni be maneya kuseban; me kooneya évô jap jaʼane nda jam été, nalé Nti a jô.
Ajô te zene jap ja ye sendé a bo dibi, ba ye sôʼôlô be a ba ye ku; amu ma ye zuu bidime be be mbu ma ye wosane be, nalé Nti a jô.
Me yeneya bʼangôndô be mam e be bekulu mejô ya Samari; be kuluya mejô a jôé Baal, be keya Israél, ayoñe dame zene fe.
Ve me yeneya mam ma dañ angôndô e be bekulu mejô ya Yérusalém; be ne mejian , ba wulu ékotekot été; ba yemete mo me bôt ba bo abé na wua éziñ a bo te bulane mvus évô jé été; bese be ne e mise mam ane Sodom, a bôte be too Yérusalém ki ane Gômor.
Ajô te Nti ya minsamba mewosan a kobô ajô bekulu mejô avale di na: tame yen ba ye ve bʼôvuta be di, a ma ye nyuu be mendim me bili nsu; amu éboteze é Yianeya si jenan ése, é soʼo be bekulu mejô ya Yérusalém.
Avale di Nti ya minsamba mewosan a jô na: te vôʼôlane mejô bekulu mejô ba kulu mia mejô! Ba duʼu mia, ba kañete mia miñyemane ya minleme miab mibien, saake jam da so anyu Nti.
Be bili ayoʼo nleme ya kôme jô ba ba biasé ma na: Nti a jôya na: mia ye tabe mvoʼé . A ba jô môt ase a tôñe ntibe ya nleme wé na: bidime biziñ bia ye bo te kui be wo!
Beza ñhe be tabeya ésoʼo Nti asu ya yen a wôʼô nkobô wé? Zʼa tabeya ntyele ya wôʼô ajô dé, zʼa vôʼôlôya nye?
Tame yene ôkôs Nti: ayaa e vameya atan, ékoʼo mveñ ñhe ji, ja tyiñelan e nlô bebo abé .
Ayaa Nti da ye bo te kôlô akekui e jaléya, e boya nkômbane ya nleme wé. Asuʼulane ya biyoñ, nde mia ye tuʼa yeme de.
Me nji lôme bekulu mejô bete, ve be mateya mbi; me nji kobô be, ve be maneya kulu mejô.
Nge be too ye tabʼésoʼo jam, be nga ye bo bekalane nkobô wom e be bôte bam, a bo be na be bulane mvus e mbia mezene map, évô jap a mimboone miap.
Ye me ne foʼo ve Zambe a ne bebé, nalé Nti a jô, ngaa me ne fe Zambe a nʼôyap?
Ye môt éziñ a ne sobô e vôm éziñ me te yene nye? Nalé Nti a jô. Ye me nji bo nyô a jalé yôp a si? Nalé Nti a jô.
Me wôʼôya jame bekulu mejô ba jô, mbe ba kulu minsos a jôé dam be jôʼô na: me yemeya biyeyem! Me yemeya biyeyem!
A kui éyoñ évé nje bekulu mejô bete ba ye bi jame te minleme na, be kulu minsos, be kulu meduʼane ya minleme miap.
Ba simesane bo bôte bam na be vuane jôé dam amu biyeyeme biap, ba kañete, wua e be nyô mbok, avale bʼésaa bap be nga vuane jôé dam amu Baal.
Nkulu mejô a bili biyeyem, a kañeteʼe biyeyeme bite. A nyô a bili nkobô wom, a kañeteʼe wô aval ô né. Bikumbaʼa a nya fônô be bili jé fufulu? Nalé Nti a jô
Yʼajô dam e nji bo ane nduan, nalé Nti a jô, a avalʼane vamak ja bôé akok?
Ajô te nde me ne bekulu mejô ngame yat, nalé Nti a jô, mbe ba wube mejô mam, wua e be nyô mbok!
Me ne bekulu mejô ngame yat, nalé Nti a jô, mbe ba belan ayeme dap asu ya kate ajô Nti.
Me ne ba ba kuli biyeyem bi ne minsose ngame yat, nalé Nti a jô, mbe ba kañete a yale bôte bame zene fe, a minsose miap a évuvuʼu nkobe jap. Ve ma me nji lôme be, me nji ve bʼabendé éziñ, a be nji volô ayoñe bôte dina jôm éziñ, nalé Nti a jô.
Nge bôte bana, nge nkulu mejô éziñ, nge ntuni ba sili wo na: ayaa Nti e ne jé? Wo ye kate be jôm ayaa te e né: ma ye wua mia fé, nalé Nti a jô.
A nkulu mejô, ntuni nge môte yʼayoñ a ye jô na: Ayaa Nti; ma ye ke nye ngame yat a nda bôte jé.
Mia ye jô, môt ase e be nyô mbok, môt ase e be monyañ na: Nti a te yalan aya? Nti a te jô aya?
Ve mia ye bo te beta kobô ajô ayaa Nti; amu nkobô môt émien ñwô wo ye bo ayaa e be môt ase. Mia vite mejô me vevea Zambe, Nti ya minsamba mewosan, e Zambe wongan.
Wo ye sili nkulu mejô na: Nti a te yalane wo aya? Nti a te jô aya?
A nge mia beta jô na: ayaa Nti! Eyoñe te Nti a jô avale dina: amu mia jô éfia te na: ayaa Nti, akôsa bo me nga lôm be kate mia na: te mia beta jô na ayaa Nti!
Amu ajô te, mi lôô, ma ye foʼo suu mia, a ma ye wua mia ôyap asu dam, miabebien a tisone me nga ve mia, a bʼésoo benan.
Ma ye futi ôsame a tabe nnôm éto be mia, ôson wo ye tabe nnôm éto, a ô too te kʼavuan.
Ane Nti a nga liti ma minkoé mi fig mibaé mi bete Nda Zambe Nti ôsu, valé Nébukatnétzar, njô bôte ya Babilôn a maneya kee Yékônia mone Yôyakim njô bôte ya Yuda minkôme Babilôn a soo nye Yérusalém, nalé fe beta bivete ya Yuda, bebuti mendile me nda a befuti mengôñ. 
Nkoé wua ô nga bili étua abeñe befig, ane befig ba taté kolé, nkoé ôvok ô mbe ô bili étua abé , befig be mbe te nguleya di amu be nga dañ abé . 
Nde Nti a nga jô me na: A Yérémi ô lôô jé? Me nga yalane na: Befig. Mbamba befig be ne étua mvaé a ba be nʼabé be ne étua abé a be se nguleya diban amu be nʼétua abé .
Ajô Nti e nga zu be ma na: 
Nti, e Zambe Israél, a kobô avale di na: Avale da boban mfaʼa mbamba befig ba, avale te ma ye fombô a mbamba be mis bekee minkôme ya Yuda me nga lôme si Bekaldééñ, be soʼo vôme nyô. 
Ma ye fombô be mbaa be mis, a ma ye bo be na be beta bulane si nyô; ma ye lôñe be. Te ke be beta tyam; ma ye bé be teke be beta té. 
Ma ye ve be minlem mia yeme na me ne Nti. Ba ye bo bôte bam, a ma ye bo Zambe wop, nge ba ye bulane be ma a nleme wob ôse. 
Avale da fe mfaʼa befig be nʼabé te nguleya diban amu étua abé , amu avale di Nti a jô na: Avale te ma ye bo Sédékias, njô bôte ya Yuda, beta bebo bisaé bé a mebukaʼa me bôt me ne Yérusalém, ba be nga liʼi e si jenane nyô, a ba be too si yʼEjipte. 
Ma ye bo be jôm ékowoñ, jôm bidim asu bijôé bise ya si bôt be too nyô, jôm ôsame, jôm ékpweʼele, éwovioé a biyoʼé e mevôm mese ma ye litane be. 
Ma ye lôme be nkpwaté mekôn, mfumbale zaé a bim akekui be maneya jañe si me nga ve be a bʼésaa bap.
Mejô Nti a nga kobô Yérémi ajô bôte bese ya Yuda mbu nyini Yôyakim e mone Yôzias njô bôte ya Yuda a nga too a mbu ôsu Nébukatnétzar njô bôte ya Babilôn a nga jôô, 
nkulu mejô Yérémi a nga yôtane mejô mete e be bôte bese ya Yuda a bôte bese be nga too Yérusalém: 
ataté mbu awôm a wua Yôzias e mon Amon, njô bôte ya Yuda, a kui môse wu, nalé a ne na, tañe mimbu mewôm mebaé a mila, Nti a kobôʼô ma, a me nga kobô mia teke kat, ve mia teke wôʼô ma. 
Nti a nga lôme mia bebo bisaé bé bese, bekulu mejô, teke kat ve mia teke wôk, teke kee alo na mi vôʼôlô. 
(Bekulu mejô bete) be mbe be jôʼô na: Bulaʼane ñhe môt ase, mbia zene wônan a évô ya mimboone mienan, nalé mia ye tabe e si Nti a nga ve mia a bʼésoo benan nnôm éto a nnôm éto. 
Te boon élat a bezambe befe na me wôʼôlun a mbaane jôme ya mo menan éyoñe te ma ye bo teke bo mia abé éziñ. 
Ve mi nji wôʼô ma, nalé Nti a jô, asu ya bo me na me wôʼôlun amu mbaane jôme ya mo menan, asu bidime bienan. 
Ajô te Nti ya minsamba mewosan a kobô avale di na: Amu mi nji vôʼôlô mejô mam, me nyô, 
ma ye lôme na be jeñe meyoñ bikule mese yʼakôé, nalé Nti a jô, a Nébukatnétzar, njô bôte ya Babilôn, mbo ésaé wom, ma ye zuu be na be wosane si jenan a bôte be too été a meyoñ mese ma bôman, nalé ma ye jiane me a bo me jôme ya feʼe ne vema, éwovioé a bilik nnôm éto. 
Mame mana ma ye man e zañe jab: bia mefôn a mevak, bia bi ndôman ja luk a bi ngon ja ke aluk, éduñ akoʼo ba koʼo bidi a éfufube lambe. 
Si nyôna ése ja ye bo bilik, jôm ôlun, a meyoñe bikule ma ma ye saane njô bôte ya Babilôn tañe mimbu 70.
Vʼéyoñe mimbu 70 mite mi kpwaneya, ma ye wosane njô bôte ya Babilôn a ayoñe bôte di, nalé Nti a jô, amu bikobe biap. Ma ye wosane fe si Bekaldééñ a bo je jôme melunga nnôm éto. 
Mam mese me nga kate na ma ye boban be si jenan, ma ye bo na me kui éte, jam ese e ne ntilan e kalate nyô a jame Yérémi a nga kulu meyoñe bikule mese ngame yat. 
Amu meyoñ me ne biwôlô a beta bejô bôt ba ye tibili be, be fe, a ma ye bulane be ane mimboone miap a anʼésaé ya mo map bi né.
Amu avale di Nti, e Zambe Israél, a kobôya me na: Nyoñe élaé é ne njalan a woon ayaa ji e wo wom été, nyuʼu je meyoñ mese mfaʼa ma lôme wo.
Be nyaʼak, be kele ba ndembe, a be boʼo mekut éyoñe ba ye yene nkpwaté mekôn, ñwô ma lôm ézezañe jap.
Nde me nga nyoñ élaé e mo me Nti a me nga nyuu je meyoñ me bôt, mfaʼa Nti a nga lôme ma.
E Yérusalém a bitisone ya Yuda, e be bejô bôte bé a biwôlô bebo bisaé bié, asu ya bo bie bilik, jôme feʼe ne vema, éwovioé a jôme biyoʼé, avalʼane môse wuna ôbien;
e be Faraoñ njô bôte yʼEjipte, e be bebo bisaé bé, bivete bié a bôte bé bese.
E si jôb da dim ése, e be bejô bôte ya si Uts, e be bejô bôte bese ya si Befilisteñ, e Askalôn, Gaza, Ekroñ a e be mebukaʼa me liʼiya Asdôd;
e bʼEdom, Môab a Beamônit;
e be bejô bôte bese ya Tir, e be bejô bôte bese ya Sidoñ a e be bejô bôte yʼékôte mañ é ne mañe yat;
e be Dedan, Téma, Buz, e ba bese ba tyeñebane mekuʼu me ze;
e be bejô bôte yʼArabi a e be bejô bôte bese ya jôbe da dim, mbe be too nkôte si;
e be bejô bôte bese ya Zimri, e be bejô bôte bese yʼElam a bejô bôte bese ya Médi;
e be bejô bôte bese yʼakôé, toʼo bana be ne bebé ngʼôyab a ba bevok, a e be bijôé ya si bi ne si nyôna yôp a njô bôte ya Sésak a ye suʼulane nyu mvuse jap.
Wo ye jô be na: avale di Nti ya minsamba mewosan, e Zambe Israél a jô na: nyaʼan, mi sok a yô, kpwaʼane si te beta tebe tetele, éyoñe mia ye yene nkpwaté mekôn ma ye lôme zañe jenan!
Nge ba bene nyoñ élaé wo wôé été na be nyu je, wo ye jô be na: avale di Nti ya minsamba mewosan a jô na: Nyaʼan, nyaʼan!
Amu tame yen: nne ma taté zuu bidim e tisone ba loone jôé dam; ye mia buni na mia ye fame nga? Mia ye bo te fam, amu ma loone nkpwaté mekôn e be bôte bese be too si nyô, nalé Nti ya minsamba mewosan a jô.
A wo wo ye kulu be mam mete mese a wo ye jô be na: Nti a bame yôb été, a ve tyiñ a too éto jé é nʼétyi; a kuli memvame mé ngame yate ya vôm a nʼéñwé; a bam ane ba ba tyaʼa bisañ bi woon, e ngame yate ya bôte bese be too si nyô.
Eduñ ja kui susuʼa si; amu Nti a bili ajô a meyoñ , a tyiʼi nsôn ôse ajô; a kee nkpwaté mekôn e bôt be nʼévô nalé Nti a jô.
Avale di Nti ya minsamba mewosan a jô na: tame yen bidim bia ke bia kalan ataté ayoñe di a kui di avok, a beta ôkôs a vuñ e susuʼa mekuʼu me si.
Ba Nti a ye wôé môs ôte ba ye yené wé. Ataté akuʼu si di a kui di avok; ba ye bo teke bisulane mewu, teke môt a ye nyoñe be; ba ye bo te soñ ya jambe je, ba ye bo akun e si nyôna yôp.
Yônan a bebaʼale mintômba, betaʼane tyiñe yôp! Bumane tyia a beyaʼale mimbame biyem! Amu mimôse mia ye tyiʼibane tyiñ a tabe mmialan mi kpwaneya. Mia ye ku avale jôm é ne tañ anen é ne bo.
Teke fʼasoé asu bebaʼale mintômba! Teke fʼasoé asu beyaʼale mimbame biyem!
Wôʼane ñyône bebaʼale mintômba, du beyaʼale mimbame biyem, amu Nti a ndamane ôbute viap.
Bivôvoé mebemba bi ne ne mieññ amu ayôñ ayaa Nti.
A liʼiya étabaʼa jé anʼétoñe ngbwengbwem abôʼa dé, amu si jap é ntoo melunga, amu ayaa mbôé minlam, a amu ayôñ ayaa dé.
Melu Yôyakim, e mone Yôzias, njô bôte ya Yuda a nga taté jôô, ajô e nga litiban e soʼo be Nti na:
Avale di Nti a jô na: Tebeʼe nseñe ya Nda Nti, a jôʼô ba bese ba zu kute meboñe Nda Nti, be soʼo bitisone bise ya Yuda mejô mese ma bendé wo na ô jô be: te vaa ajô da yʼété. 
Ndôʼôtô ba ye vôʼôlô a bulan, môt ase, mbia zene wop; éyoñe te ma ye jôban abé me nga simesane na ma bo be, amu évô ya mimboone miap. 
Wo ye jô be na: Avale di Nti a jô na: Nge mia bo te wôʼô ma, asu ya wulu ane metiñe mam me nga telé ôsu vienan me né, 
asu ya vôʼôlô mejô bebo bisaé bam bekulu mejô, mbe ma lôme mia, mbe me nga lôme wo ataté mametyé, a mbe mi nji vôʼôlô, 
éyoñe te ma ye bo Nda nyô ane Silô, a ma ye bo tisone nyô jôme biyoʼé asu meyoñ mese ya si nyô.
Betuni, bekulu mejô, a bôte bese be nga wôk ane Yérémi a tote mejô mete Nda Nti, 
a Yérémi a ngenan a sondôʼô jô mam mese Nti a nga bendé nye na a jô bôte bese, nde betuni, bekulu mejô a bôte bese be nga bi nye be jôʼô na: A yiane wu! A yiane wu! 
Amu jé wo kulu mejô a jôé Nti ô jôʼô na: Nda nyô ja ye bo ane Silô, a tisone nyô ja ye bo bilik teke fe bôt? Ane bôte bese be nga bômane Yérémi beta nsamba e Nda Nti. 
Eyoñe bivete ya Yuda bi nga wôʼô mam mete, nde be nga kôlô nda njô bôt a ke Nda Nti a tabe anyiine mfefé mbé ya nda Nti. 
Nde betuni a bekulu mejô be nga kobô bivet a bôt bese na: Ba yiane tyiʼi môte nyôna nlô! Amu a maneya kulu mejô ma wosane tisone nyô, avale miabebien mia te wôk a melo menan mebien.
Ane Yérémi a nga jô bivet a bôte bese na: Nti a te lôme ma na me kulu mejô ma wosane Nda nyô a tisone nyô, mejô mese mia te wôk.
Ajô tʼéyoñe ji kômane mezene menan a mimboone mienan, wôʼane tyiñe Nti, e Zambe wônan, a Nti a ye jôban abé a maneya kobô na, a bo mia. 
Mfaʼa wom, ma nyô me ne mo menan été; boʼone ma jam mia ye yene mvaé a zôsôô e mise menan. 
Ve da, tukaʼa yemane na, nge mia wôé ma, mia beté miabebien mbeʼe ya metyi me ne te bijô, mia, tisone nyô a bôte be too été; amu Nti a nga lôme foʼo ma be mia na me tote mejô ma e melo menan.
Bivet, a bôte bese, be nga jô betuni a bekulu mejô na: Awu momo be môte nyô! Amu a maneya kobô bia a jôé Nti e Zambe wongan. 
Bemvendé bʼéziñe ya si be nga tebe a jô ékôane bôte na: 
Miké ya Morését a nga kulu mejô melu Ezékias njô bôte ya Yuda, a mbe a jôʼô bôte bese ya Yuda na: avale di Nti ya minsamba mewosan a jô na: Siôn a ye faʼaban anʼafup, Yérusalém a ye bo avise mekok , a nkôle ya Nda Zambe wo ye bo vôm a ne mbetane yôp njalan a afan.
Ye Ezékias, njô bôte ya Yuda a Yuda ase, be nga yene na a yiane wu? Ye Ezékias a nji ko Nti woñ? Ye a nji yeʼelane Nti? Eyoñe te Nti a nga jôban abé a nga tote na a ye bo be. Ve bia bi ne bo biabebien avale beta mbia abé di aya!
Môte mfe a nga kulu fe mejô a jôé Nti jôé na: Uriya, e mone Semaya ya Kiryat-Yearim. A nga kulu mejô ma wosane tisone nyô a si jangan mejô me funaʼane ma me Yérémi. 
Ane njô bôte Yôyakim, biwôlô bi bôte bié a bivete bié bise be nga wôʼô mejô mete, a njô bôt a nga jeñe na a wôé nye. Eyoñe Uriya a wôʼôya jame di, a nga ko woñ, ve tup a ke Ejipte. 
Nde njô bôte Yôyakim a nga lôme bôt Ejipte be too na: Elnatañ, e mone Akbor a bôte befe baa be nye. 
Ane be nga vaa Uriya Ejipte a kee nye be Yôyakim njô bôt, nye ve wôé nye a nkpwaté mekôn a wua mbime wé e mesoñ ya bôte yʼayoñ. 
Ve da na, Ahikam e mone Safan, a nga kamane Yérémi, a bo na a bo te veban e mo me bôte na be wôé nye.
Atataʼa éjôé Yôyakim, e mone Yôzias, njô bôte ya Yuda, nkobô wu ô nga litibane be Yérémi ô soʼo be Nti na:
Avale di Nti a jô na: Boʼo womiene mengataʼa a bibôñeté, futiʼi bie e tyiñe jôé. 
Lôme bie njô bôte yʼEdom, nyô ya Môab, nyô Beamônit, nyô ya Tir a nyô ya Sidoñ, ô Kalaʼane bie minlôman mi ne nsoone Yérusalém be Sédékias, njô bôte ya Yuda. 
A wo ye kalane mie mebendé mam asu masa wop ô jôʼô na: Avale di Nti ya minsamba mewosan, e Zambe Israél a jô na: Jam mia ye jô bemasa benan nde di: 
Ma me nga té si, bôt a betit be ne si nyô a beta ngule wom a wo wom ô ne nsaman, a ma ve si e be môt ma yene mvaé. 
Eyoñe ji, ma ve mesi mese ma e mo me Nébukatnétzar, njô bôte ya Babilôn, mbo ésaé wom; ma ve fe nye betite ya fé na be saane nye. 
Meyoñ me bôte mese ma ye saane nye, émien, mone wé a ndaé jé, akekui éyoñe ya si jé fe ja ye kpwaan a na, meyoñ me nʼéwôlô a beta bejô bôte ba ye futi nye éjôé jabe si. 
Nge ayoñ éziñ, nge éjôé ja bo te saane Nébukatnétzar, njô bôte ya Babilôn, a bo te ve tyiñe jé ébôñeté njô bôte ya Babilôn, ma ye wosan ayoñe te a nkpwaté mekôn, mfumbale zaé a bim, nalé Nti a jô, akekui ma ye mane jiane de a wo wé. 
Mfaʼa wônan (Yuda) te vôʼôlane bekulu mejô benan, mimvimviʼi mienan, biyeyeme bienane miabebien, bebo mesimba benan, mingbwengbwele mienan mbe ba jô mia na: Mia ye bo te saane njô bôte ya Babilôn! 
Amu ba kulu mia minsose na mi ke si jenan ôyap, nalé ma ye jiane mia a mia ye mane wu. 
Vʼayoñ da ye kee tyiñe jé ébôñeté njô bôte ya Babilôn a saane nye, ma ye ve be nyʼawoʼon e si jé, nalé Nti a jô, na a bé biôm a tabʼété.
Avale te ebien nde me maneya kobô Sédékias, njô bôte ya Yuda na: Keʼane tyiñe jenan ébôñeté njô bôte ya Babilôn, boʼone nye bisaé, émien a bôte bé, éyoñe te mia ye nyiñ. 
Amu jé mia yiane wu wo, a bôte bôé, a nkpwaté mekôn, mfumbale zaé a bim, avale Nti a maneya jô, ayoñ ese da ye bo te saane njô bôte ya Babilôn? 
Te vôʼôlane mejô bekulu mejô ba jô, mia na: Mia ye bo te saane njô bôte ya Babilôn! Amu jam ba kulu mia e ne minsos. 
Me nji ke lôme be, nalé Nti a jô. A ba kulu minsos a jôé dame na me jiane mia a na, mi mane wu, mia, a bekulu mejô ba kulu mia mejô:
Me kobôya betuni a bôte bana bese na: Avale di Nti a jô na: Te vôʼôlane mejô bekulu mejô benan ba kulu mia mejô be jôʼô na: Yenan éyoñe jina na, biôme ya Nda Nti bia ye so Babilôn anaʼana! Amu jam ba kulu mia e ne minsos. 
Te vôʼôlane be, ve boʼone njô ya Babilône bisaé éyoñe te mia ye nyiñ. Amu jé tisone nyô ja yiane liʼi bilik? 
Nge be ne bekulu mejô, a ngʼajô Nti e ne be be, be yeʼelaʼane ñhe Nti ya minsamba mewosan asu biôme bi liʼiya Nda Nti, nda njô bôte ya Yuda a e Yérusalém na bi bo te ke Babilôn. 
Amu avale di Nti ya minsamba mewosan a jô ajô mekône, ajô Mañ, metiñ a biôme bivok bi nga liʼi e tisone nyô, 
mbie Nébukatnétzar, njô bôte ya Babilôn a nji nyoñ éyoñ a nga kee bôte bana minkôme Babilôn a soʼo be Yérusalém: Yékônia e mone Yôyakim, njô bôte ya Yuda a benya bôtô bese ya Yuda a Yérusalém; 
avale di Nti ya minsamba mewosan, e Zambe Israél a jô ajô biôm bi ngenane Nda Nti, nda njô bôte ya Yuda a e Yérusalém. 
Bia ye keebane Babilôn a bia ye tabe wé, akekui môse ma ye yaa asu dap, nalé Nti a jô, éyoñe ma ye bo na bi bet a beta kui e vôme nyô.
Mbu te ôbien, atataʼa njôane Sédékias njô bôte ya Yuda, ngone tane ya mbu nyini, Hanania, e mon Azur, nkulu mejô ya Gabaoñ, a nga jô me Nda Nti, e mise betuni a bôte bese na: 
avale di Nti ya minsamba mewosan e Zambe Israél a jô na: Ma buʼu ébôñeté njô bôte ya Babilôn! 
A liʼiya mimbu mibaé, wôna ma beta zuu biôme bise ya Nda Nti, mbie Nébukatnétzar njô bôte ya Babilôn a nga vaa vôme nyô a kee bie Babilôn. 
E vôme nyô, nalé Nti a jô, ye fe Yekônia e mone Yôyakim, njô bôte ya Yuda a bekee minkôme bese ya Yuda mbe be nga ke Babilôn amu ma ye buʼu ébôñeté njô bôte ya Babilôn, nalé Nti a jô.
Ane nkulu mejô Yérémi a nga yalane nkulu mejô Hanania e mise betuni a mise me bôte bese be nga tele Nda Nti; 
nkulu mejô Yérémi a nga jô na: Amén! Nti a boʼo avale te! Nti a tôé mejô wo te kulu a a boʼo na biôme ya Nda Nti a bekee minkôme bese be bulane vôme nyô be soʼo Babilôn! 
Ve da, wôʼô mejô ma kobô e melo môé a e melo me bôte bese: 
bekulu mejô be nga too ma a wo ôsu, aso éyoñ ése, be nga kulu mejô ma wosan abui mesi a biwôlô bijôé, bita, bidim a bim, 
ve nge nkulu mejô a kulu ajô mvoʼé ba ye yeme na a ne foʼo nlômane Nti vʼéyoñe jam a te kulu da tôéban.
Eyoñe te nkulu mejô Hanania a nga bete ébôñeté e tyiñe nkulu mejô Yérémi yôp a buʼu je; 
a Hanania a nga jô e mise me bôte bese na: Avale di Nti a jô na: Avale di nde dene mimbu mibaé, ma ye buʼu ébôñeté Nébukatnétzar njô bôte ya Babilôn e tyiñe meyoñ mese yôp. Nde Yérémi a nga ke zene jé ôsu.
Eyoñe nkulu mejô Hanania a maneya buʼu ébôñeté e tyiñe nkulu mejô Yérémi, ane ajô Nti e nga litibane be nye na: 
kelek, a wo ye jô Hanania na: Avale di Nti a kobô na: Ô ne ngule ya buʼu bibôñeté bilé, ve wo ye tyendé bie a bibôñeté bityé. 
Amu avale di Nti ya minsamba mewosan e Zambe Israél a jô na: Ma futi ébôñeté étyé e tyiñe meyoñ mese ma na me bo Nébukatnétzar njô bôte ya Babilôn bisaé, a ma ye saane nye; ma ve fe nye betite ya fé.
Ane nkulu mejô Yérémi a nga jô nkulu mejô Hanania na: Vôʼôlôʼô, a Hanania! Nti a nji lôme wo, a wo bo ayoñe bôte di e bi ndi nlem é ne momo. 
Ajô te nde Nti a jô na: Me nyô! Ma titane wo e si nyô; wo ye wu mbu wu; amu mejô môé me ne ma ma dutu Nti na a yaa. 
Mana me ne mejô ya kalate nkulu mejô Yérémi a nga lôme mebukaʼa bemvendé ya minkôm a too Yérusalém, a be betuni, bekulu mejô a bôte bese Nébukatnétzar a nga kee be minkôme Babilôn be soʼo Yérusalém 
éyoñe te Yékônia, njô bôt a nyia a mbe njôô bemiak, bivete ya Yuda a Yérusalém, mintyetyeñ a belui be kôlôya Yérusalém, 
(a nga lôme nye e) mo me Eléasa, e mone Safan a Gemaria e mone Hilkiya, mbe Sédékias, njô bôte ya Yuda, a nga lôme Babilôn e be Nébukatnétzar njô bôte ya Babilôn a jôʼô na:
Avale di nde Nti ya minsamba mewosan, e Zambe Israél, a jô minkôme mise me nga kee mie minkôme Babilôn, mi soʼo Yérusalém na: 
lôñane menda a tabʼété; béane mefup a di bibuma yʼété. 
Luʼane binga a biaé bobefam a bobebinga; luʼane bobefame benane binga a keane bengone benane meluk na be biaé bobefam a bobebinga; fôan e vôme mi né a te nyolan. 
Jeñane mvoʼé ya tisone me keya mia minkôm a yeʼelane Nti asu mvaé ya tison éte, amu mvoʼé jenan é tii énjé.
Amu avale di Nti ya minsamba mewosan, e Zambe Israél a jô na: Te kañesane na bekulu mejô be ne mia zañ be duʼu mia, nge mimvimviʼi mienan; te vôʼôlane biyeyeme mia yem! 
Amu ba kulu mia minsos a jôé dam; me nji lôme be, nalé Nti a jô. 
Vʼavale di nde Nti a jô na: Éyoñe mimbu 70 mi lôteya mfaʼa Babilôn, ma ye zu volô mia, ma ye tôé mbamba nkobô wom mfaʼa wônan, éyoñe ma ye beta zuu mia e vôme nyô. 
Ma ma yem asimesane me bili ajô denan, nalé Nti a jô, asimesane mvoʼé saake di bidim, nalé ma ye ve mia akiti e bili mam mia ye tabe me ndi. 
Eyoñe te ñhe mia ye loone ma, a mia ye bo nguleya ke; mia ye yeʼelane ma, a ma ye yalane mia, 
mia ye jeñe ma a mia ye yene ma, amu mia ye jeñe ma a nleme wônan ôse. 
Ma ye bo na mi yene ma, nalé Nti a jô, a ma ye beta soo minkôme mienan; a kôane mia mi soʼo meyoñ mese a mevôm mese me nga jiane mia, nalé Nti a jô, a ma ye beta soo mia e vôme nyô me nga vaa mia nyô a kee mia minkôm.
Ve da, mia jô na: Zambe a veya bia bekulu mejô e Babilôn.
Avale di Nti a kobô njô bôt a too éto njôane David, a bôte bese be too tisone nyô, e bobenyoñe benan mia be be mi nji ke minkôm; 
Nti ya minsamba mewosan a jô na: Ô lôô ma lôme nkpwaté mekôn, mfumbale zaé, bim e be be, a ma ye bo be be funane bibole befig mbie bi se nguleya diban, amu bi nʼétua abé . 
Ma ye tôñe be a nkpwaté mekôn, mfumbale zaé a bim, ma ye bo be jôme ba ko woñ asu bijôé bise ya si nyô, jôme biyoʼé, jôme feʼe ne vema, jôm éwovioé, jôm ôson e meyoñ ma ye jiane be été. 
Amu be nji vôʼôlô mejô mam, nalé Nti a jô, mbe me nga lôme bebo bisaé bam be ne bekulu mejô, me nga lôme be be ataté mametyé; mi nji vôʼôlô, nalé Nti a jô.
Ve mia, vôʼôlaʼan ajô Nti, mia bese, bekee minkôm me nga lôme Babilôn be soʼo Yérusalém!
Avale di Nti ya minsamba mewosan, e Zambe Israél a jô Akab e mone Kôlaya, Sédékias e mone Maaséya, mbe ba kulu mia mejô ajô dame na: Tame yen ma ve be mo me Nébukatnétzar, njô bôte ya Babilôn, a a ye wôé be mi lôô a mis. 
Ba ye bo nkana biyoʼé e bekee minkôme ya Yuda be ne Babilôn été be jôʼô na: Nti a boʼo wo ane Sédékias a ane Akab, mbe njô bôte ya Babilôn a nga bo na be diʼi be nduan! 
Amu be nga bo jam e nji tame boban Israél été. Be nga bo mejian a binga be bôte ba be be be too bebé, a laa minsos a jôé dam, te na me nga bendé be jam éziñ. Ma yeme de a me ne ngaa, nalé Nti a jô.
Wo ye jô Semaya môte ya Néhélame na: 
avale di Nti ya minsamba mewosan, e Zambe Israél a jô na: Ô nga lôme bekalate a jôé dôé e be bôte bese ya Yérusalém, be Sôfôni e mone ntuni Maaséya, a e be betuni bese be too ntilane na: 
Nti a teléya wo ntuni éjiane ntuni Yôyada na ô bo ésaé Nda Nti, ji ya fombô môt ase a ntoo ane mbili bilam a a nyoñ émiene nkulu mejô, nalé wo ye futi nye bibome mebo a bibôñeté. 
Eyoñe ji, amu jé ô nji bo Yérémi môte yʼAnatote nalé, nye a yené ane nkulu mejô be mia, a nye a nga lôme bôt be kate bia Babilône na: 
lôñane menda a tabʼété; béane mefup a di bibuma yʼété! 
Ntuni Sôfôni a nga lañe kalate ate nkulu mejô Yérémi a too. 
Eyoñe te ajô Nti e nga litibane be Yérémi na: 
lôme bôt be kate bekee minkôme bese na: Avale di Nti a jô Semaya môte ya Néhélame na: Amu Semaya a kulu mia mejô te na me lôme nye, a amu a ve mia ndi nlem é ne minsos, 
jame Nti a jô nde dina na: Ô lôô, ma ye wosane Semaya môte ya Néhélam a mvoñe bôte jé; teke môte ya bôte bé a ye tabʼézezañe ya bôte ba, a a ye bo te yene mvaé ma ye bo bôte bam, nalé Nti a jô; amu nkobô wé wo wosane Nti.
Ajô e nga litibane be Yérémi e soʼo be Nti na: 
avale di nde Nti, e Zambe Israél, a jô na: Tiliʼi mejô mese ma te jô wo e kalatʼéziñ été. 
Tame yen melu ma zu, nalé Nti a jô, ma ye beta soo minkôme yʼayoñ Israél dam a Yuda, nalé Nti a jô; ma ye beta zuu be si me nga ve bʼésaa a ba ye nyoñe je.
Mejô Nti a nga kobô ajô Israél a Yuda mme ma:
avale di Nti a jô na: Bia wôʼô biduñ bi nzametaʼan, woñ ñwô ô né, sa ke mvoʼé .
Nyoñane mefoé a fombaʼan nge nnôme jôm a biaé! Amu jé me yeneya befam bese mo bibôk avalʼane minga a kôʼôlô mie? Amu jé mesu mese me ntoo ñyelekan?
Bidim! Amu môs ôte ô nʼanen, ôfe ô nji funane wuli. Eyoñe te é ne ji biyebe asu Yakob; vʼa ye nyiiban.
Môs ôte, nalé Nti ya minsamba mewosan a jô, ma ye buʼu ébôñeté jôé é ne wo tyiñ , ma ye té mengataʼa môé, a bikuu bia ye bo te beta tibili wo ane ôlo .
Ba ye saane Nti, e Zambe wop, a David, njô bôte wob ma ye ve be.
Mfaʼa wôé, Yakob, mbo ésaé wom, te ko woñ, nalé Nti a jô, te nyeñemban, a Israél! Amu ô lôô: ma nyii wo e si é nʼôyap, a nyii mvoñe bôte jôé e si ô ne minkôm; Yakob a ye beta so, a ye bi awoʼon a évôvoé, teke môt a ye ndeñele nye.
Amu me ne be wo, nalé Nti a jô asu ya nyii wo; ma ye jiane meyoñ mese vôm me nga mane mialane mia, ve ma ye bo teke jiane wo; ma ye lebe wo ane metiñ me né, teke suu wo ô too te bijô.
Avale di Nti a jô na: ntyamane wôé ô ne te kʼayeté fôle jôé é ne mintaé.
Te ke môt a vañ ajô dôé, asu ya tiñeti fôle jôé; biañ é ne ngu é nji bo asu dôé;
ba bese be mbe be nyekeʼe wo ba ye vuane wo, te fe beta jeñe wo; amu me nga bibi wo avale nsiñ a bibi, me nga ve wo melep mveane njet, amu ézuʼu bikobe jôé, a anene ya abé dôé.
Amu jé wo tat amu ntyambane wôé, amu mintaé miôé mi ne tekʼayeté? Amu ézuʼu ya bikobe biôé, a anene ya abé dôé, nde me nga bo wo nalé.
Ajô te nde bôte bese ba mine wo ba ye mineban a besiñe bôé bese, be bese ba ye ke minkôm, ba ba ndamane wo biôm, ba ye fe ndamane biôme biap, ma ye suu ba bese ba sa wo na be saaban.
Amu ma ye beta telé wo, ma ye yete mefôle môé, nalé Nti a jô, mbôlô ba loone wo na bebene, ve ke ô too jôé na Siôñ, nye môt éziñ a nji bômbô évévé ajô dé,
Nti a jô avale di na: Ô lôô ma beta zuu minkôme menda bindelé me Yakob, ma ko bitabaʼa bié éngôngo; tison ja ye beta lôñeban biliʼi bié été. Nda njô bôt ja ye beta lôñeban e vôm a nʼéñwé.
Ekañaʼa ja ye yiaban ézezañe jap, a tyiñe ba ba vak ja ye wôʼé. Ma ye bo be na be fôé, a ba ye bo te nyolan; ma ye ve be duma, a ba ye bo te silibane si.
Bone bé ba ye bo ane melu mvus, ékôane bôte jé ja ye tabe ôsu viam, ma ye wosane ba bese ba tibili be.
Evete jé ja ye so abume dam été, nyô a jôô nye a ye so bʼémien: ma ye bo na a zu bebé, a a ye subu be né, amu na, za a ne nyô a ye kee nleme wé ôbien asu ya subu ma bebé? Nalé Nti a jô.
Mia ye bo bôte bam, a ma ma ye bo Zambe wônan.
Mi lôô ôkôse Nti, ayaa Nti e tôtaneya nkulu a zu vuñe ngu, a tyiñelan ôlende e minlô bebo abé .
Ayôñ ayaa Nti da ye bo te bulane mvus, akekui e jaléya, e boya asimesane ya nleme wé. Mvus ayab éyoñ, mia ye bi feʼe yʼété.
Melu mete, nalé Nti a jô, ma ye bo Zambe ya menda me bôte mese yʼIsraél, a ba ye bo bôte bam.
Avale di nde Nti a jô na: e bôt be nga fame wu a nkpwaté mekôn e nkôle si, be biya mvolane wom. Israél a zu beta tabe mvoʼé .
Nti a yené be ma ôyap, ma nyeʼe wo nyeʼane ya nnôm éto; ajô te ma baʼale wo mvame jam.
Ma ye beta lôñe wo a wo ye beta lôñeban, a éndune ngon yʼIsraél! Wo ye beta bi bone mengom ane mbot, a ye kôlô ézezañe mebôʼô ya ba ba vak.
Wo ye beta bé mefube mindik e minkôle ya Samari yôp; bebé biôm ba ye bé a kôan.
Amu môs ô ne, ñwô bebaʼale ba yôtan e minkôle mi Efrayime yôp: kôlaʼane si, mbetane Siôñ e be Nti, e Zambe wongan!
Amu avale di Nti a jô na: sôʼane Yakob a mevak, tôtaʼan mefôn e minlô ya meyoñe yôp! Boʼone na be wôʼô mia, kañan, jôʼane na: a Nti, nyiʼi bôte bôé, mebukaʼa yʼIsraél!
Ô lôô ma beta soo be si yʼakôé, ma kôane be, be soʼo mekuʼu ya si; ndindim a nyô a feñke, be ne be été, nalé fe minga a nʼabum a nyô a kôʼôlô mie, bese nsamba wua. Beta ékôane bôt nye a beta zu va.
Ba zu be yônôk, a ma yaʼale be ézezañe minjaʼane miab été; ma kee be mfaʼatôñe mendim e né, nkone zen , e vôm be se nguleya kolé ôbak; amu me nʼésaa asu Israél, a Efrayim a ne ntôle mone wom.
Mia meyoñ , vôʼôlaʼan ajô Nti, a katane de e bikôte bi mañ bi nʼôyap! Jôʼane na: Nyô a nga tyamelan Israél a ye beta kôane nye, a ye baʼale nye ane mbaʼale mintômba a baʼale mbame wé.
Amu Nti a kôté Yakob, a beta kuse nye e mo me nyô a dañe nye ngu.
Ba ye zu a dañ e mevôme ya Sioñ me ne mbetane yôp; ba ye lumbu abui mfaʼakume Nti e né, fôn, mfefé woon, mbon, bon a beta mimbame biyem; nleme wob wo ye bo anʼafube ba te sôôé mendim, a ba ye bo te beta ko woñ.
Eyoñe te éndune ngon ja ye vak a abôk, nalé fe bendôman a minnôm; ma ye kôñelan ôlune viab mevak a ma ye volô be minlem; ma ye ve bʼavak mvus éndeñelaʼa ya minsisime miap.
Betuni ba ye jaé a mevoñ, a bôte bam ba ye jaé a akume dam, nalé Nti a jô.
Avale di Nti a jô na: miñyôn mia so Rama, du a milik me nʼayô; Rachél a yi bone bé, a ben be volôʼô nye nlem ajô bone bé, amu be nji fe bo.
Avale di Nti a jô na: tame telé miñyône ya tyiñe jôé, miliʼi ya mise môé; amu mimboon mia ye bi maʼan, nalé Nti a jô. Ba ye beta so si besiñ,
ndi nlem é ne asu akiti dôé, nalé Nti a jô. Bone bôé ba ye beta so minné miap.
Ma wôk anʼEfrayim a yôn: ô nga lebe ma, a me nga nyoñe melep ane mone nyak a nji beʼe ébôñeté; boʼo na me beta so, a ma ye beta so, amu wo ô ne Nti, e Zambe wom.
Ma kôñelane nlem mvuse ntubane fé wom; a ma bibi mamien abé éyoñ me yemelaneya mamien. Ma wôʼôson a suu mamiene si, éto ésoé jam é mbe abé ma tôbane minjuʼu yʼété.
YʼEfrayim a ntoo ma mon a nyan, mon ba nyeñele? Amu ane ma kobô ajô dé abui, nsimesan ma simesane nye wô ki wo beta dañe bo abui be ma; ajô te nleme wom wo dañe yi nye, nalé Nti a jô.
Teléʼé mendeme môé, beme mekône môé, ô tukaʼa fombô njoñ, zene wo wulu. Bulaʼan, a éndune ngon yʼIsraél, bulaʼan, e bitisone bina bi nʼémbiôé!
Wo ye ke wo ndeñ a kui éyoñ évé, a ngone minga é ne melo? Amu Nti a té mfefé jam e si nyô. Minga nye a ke a jeñe fam!
Avale di Nti ya minsamba mewosan, e Zambe Israél a jô na: jam ba ye beta jô si Yuda a bitisone bié, éyoñe ma ye beta soo minkôme miab nde di: Nti a botaʼane wo a zôsôa étabaʼa, nkôl ô nʼétyi!
Vôm ate nye Yuda a bitisone bié bise bia ye teléban, nalé fe besenane si a ba ba ke ba jeñe vôme ya ve mimbame biyeme bidi.
Amu ma ve nlem ô ne nteʼan bivôvoé mendim, a ve nsisim wo wôʼô zaé bidi.
Me nga vee amu jame te a fombô; ôyo viam ô mbe ma étua évôvoé,
ô lôô, melu ma zu, nalé Nti a jô, éyoñe ma ye bé nda bôt Israél a nyô Yuda, ma ye bé mvoñe bôt a mvoñe betit.
Avale me nga fombô be asu ya té a kpwé a tyam, asu ya wôé a futi abé , nalé ma ye fombô be asu ya lôñ a bé, nalé Nti a jô.
Melu mete ba ye bo te beta jô na: bʼésaa be nga di bityese bibuma bi ndik, a mesôñ me bon me nga wôʼô nyik,
Ve môt ase a ye wu amu ékobe mboone jé; môt ase a ye di bityese bibuma bi ndik a ye wôʼô nyiʼi mesôñe mé.
Ô lôô melu ma zu, nalé Nti a jô, mme ma ye bo élat a nda bôt Israél a nyô Yuda, mfefé élat.
Sake élat ja funane ji me nga bo a bʼésaa bap, e môse me nga bi wo na me vaa be si yʼEjipte, élat be nga tyam akôsa bo me ne Masa wop, nalé Nti a jô.
Ve tame yen élat ma ye bo a nda bôt Israél éyoñe melu mete me lôteya, nalé Nti a jô, ma ye futi metiñe mame be be, ma ye tili me minleme miap; ma ye bo Zambe wob, a be ki ba ye bo bôte bam.
Môt a ye bo te beta yeʼele môt a ne nye bebé, nge nyôlé yeʼele monyañe na: Yeme Nti! Amu bese ba ye yeme ma, ataté nyô ya be be a dañe tyôtyoé a kui nyô a dañ anen, nalé Nti a jô, amu ma ye jamé bikobe biap, a ma ye bo te beta simesan abé dap
Avale di Nti, Nyô a ve jôbe na e faé môs , a ngon a ateté na bi faé alu, Nyô a bete mañ a bo na mendime mé me duñ, Nyô jôé dé e ne na Nti ya minsamba mewosan, a jô na:
nge metiñe ma ma bo momo ôsu viam, nalé Nti a jô, mvoñe bôt Israél fe ja ye bo te beta bo ayoñ, ôsu viame nnôm éto.
Avale di Nti a jô na: nge yôp e ne mveʼeban e mfaʼa ya yôp a nge mimbôkaʼa ya si mi ne nsoñeban mfaʼa ya si, éyoñe te ma ye beta wua mvoñe bôt Israél ése si; amu mam mese be nga bo, nalé Nti a jô.
Ô lôô melu ma zu, nalé Nti a jô, mme tison ja ye beta lôñeban asu Nti, ataté nkume Hananél a kui mbé abuʼu nda .
Nlimaʼa wo ye beta bo zôsôô ne tiññ a kui nkôle Garéb. Eyoñe te wo ye kôñelan mfaʼa ya Gôat.
Mbiʼili mimbim a asub ôse, mefube mese a kui ôtôñe Sédroñ, a kui abuʼu mbé bikabela, mfaʼa jôb da tôô, bia ye teléban étyi asu Nti, a bia ye bo te beta kpwébane si, nge tyamban a kui nnôm éto.
Mbu awômô Sédékias, njô bôte ya Yuda a nga jôô ñwô ajô Nti e nga litibane be Yérémi, mam ya mbu awôm a muame, éjôé Nébukatnétzar.
Nkane bita njô bôte ya Babilôn ô nga dili Yérusalém bita, a nkulu mejô Yérémi ki a mbe mfetan e nseñe ya nda mimbôk é mbe e nda njô bôte ya Yuda. 
Sédékias njô bôte ya Yuda a nga bo na be fete nye a jôʼô na: Amu jé wo kulu mejô ô jôʼô na: Avale di Nti a jô na: Ô lôô ma ve tisone nyô e mo me njô bôte ya Babilôn a a ye nyoñe je; 
Sédékias njô bôte ya Yuda, a ye bo te fam e mo Bekaldééñ, vʼa ye foʼo keeban e mo me njô bôte ya Babilôn, a ye kobô nye, a ba ye yenane mesu; 
njô bôte ya Babilôn a ye kee Sédékias e Babilôn, vôm a ye tabe akekui ma ye zu jome nye, nalé Nti a jô; nge mia wosane Bekaldééñ mia ye bo teke dañ.
Ane Yérémi a nga jô na: Ajô Nti e litibaneya be ma avale di na: 
tame yen Hanamél e mone ndôme nyua wôé Salum, a ye zu be wo a jô wo na: Kuse afube dam e ne Anatot, amu ô bili ngule ya kôté de na ô nyoñe de. 
A Hanamé e mone ndôme nyia wom a nga zu be ma, e nseñe nda mimbôk, avale Nti a nga jô, a jô me na: Kuse afube dam e ne Anatôt, e si Bényamin, amu ô bili nguleya nyoñ a kôté de, kuse de! Nde me nga yeme na, e mbe foʼo ajô Nti. 
Ane me nga kus afup be Hanamél, mone ndôme nyia wom, nde e mbe Anatôt. Me nga ve nye moné besikel be argent awôm a zamgbwa. 
Me nga tili kalate nkusane si, a futi sitam été. Me nga nyoñe bengaa a veʼe moné kop. 
Me nga nyoñe kalate nkusane si, nyô me nga futi sitam avale metiñ a éyem bi né, 
me nyoñe fe nyô a mbe a yoo me nga kee Baruk, e mone Nériya, ndaé Maséya kalate nkusane si Hanamél, mone ndôme nyia wom a lôô. Bengaa be nga sane kalate nkusane si fe be too. Beyude be nga too nseñe nda mimbôʼô fe be too. 
Nde me nga bendé Baruk, be too bengaa na: 
avale di Nti ya minsamba mewosan, e Zambe Israél a jô na: Nyoñe bekalate be nkuane tyiñ , nyô nkusane si, nyô a bili sitam a nyô a yoo, a futi be e vieʼe étek été, nalé ba ye tabe ayap. 
Amu avale di Nti ya minsamba mewosan, e Zambe Israél a jô na: Menda mefup a mindiʼi mi woon bia ye beta kuseban e si jenane nyô.
Eyoñe me maneya kee Baruk, e mone Nériya kalate nkusane si, nde me nga yeʼelane Zambe ana:
a Zambe, Nyô a ne Nti, tame yen, ô nga bo yôp a si, a beta ngule wôé a wo wôé ô ne nsaman; teke jam e ne wo ayaé.
Wo liti mvam a kui miaé toyini; jame da so amu ékobe bʼésaa wo bulane de bon mvuse bʼésaa. O ne Zambe a nʼanen a ngu, nyô jôé dé e ne na: Nti ya minsamba mewosan.
O nʼanen mfaʼa ya fek a éwôlô mfaʼa ya mimboon; mise môé me yoo e mezene me bone be bôt bese na ô bulane môt ase ane mezene mé me né.
O nga liti mendem a bitua bi mam e si yʼEjipte a kui môse wu Israél été a émo jina été; a ô nga nene jôé dôé ane é né e môse wu.
O nga vaa bôte bôé yʼIsraél si yʼEjipte a mendem a bitua bi mam, a éwôlô wo, a wo ô ne nsaman, a dutu beta woñe be bôt.
Ô nga ve be si nyôna, nje ô nga kane bʼésaa ngana na wo ye ve be je, e si menyañ a wôé bia len.
Be nga zu a nyoñe si éte, ve be nji wôʼô tyiñe jôé, be nji wulu ane metiñe môé me né, be nji bo jam ese ô nga jô be na be bo. Ajô te ô nga zuu bidime bi be be!
O lôô, mevise me tyia ma bômane tison ane ba ye nyoñe je. Tison ja ye keeban e mo Bekaldééñ mbe ba soñe je bita. Tisone nyô é dañebaneya a nkpwaté mekôn, mfumbale zaé a bim. Ajô ô nga kobô e bobaneya, womien ô lôô de.
Ve da, a Zambe, nyô a ne Nti, ô nga jô me na: Kuse afup a moné, nyoñe bengaa. A tison é keebaneya e mo Bekaldééñ.
Ajô Nti e nga litibane be Yérémi na:
ô lôô! Me ne Nti, Zambe minsône mise. Ye jam éziñ é ne mʼayaé?
Ajô te nde Nti a jô na: Ô lôô, ma kalane tisone nyô e mo Bekaldééñ, a e mo Nébukatnétzar njô bôte ya Babilôn a a ye nyoñe je.
Bekaldééñ ba wosane tisone nyô ba ye nyiin, ba ye futi nduane tisone nyô a diʼi je, a menda, mme be nga ve Baal ôlobinda e mendile yʼété, a sôé bezambe befe binyunyui na me wôʼôlun.
Amu bone bʼIsraél a bone be Yuda, aso bongô, ba zu ba bo foʼo ve mam me nʼabé mise mam; bon bʼIsraél ba zu ba bo ma ve na me wôʼôlun, amu mimboone ya mo map, nalé Nti a jô.
Amu tisone nyô é ne ma vʼanjeñ ayaa a ôlun, ataté môse be nga lôñe je a kui den: ajô te ma zu vaa je asu dam,
Amu abé ese bone bʼIsraél a bone be Yuda be nga bo na me wôʼôlun, bebien, bejôô bap, bivete biap, betuni bap, bekulu mejô bap, bôte ya Yuda a bôte be too Yérusalém.
Be nga lume ma mvus sa asu; be nga yeʼele be, be nga yeʼele be ataté mametyé; ve be nji vôʼôlô na be nyoñe nyeʼelan.
Be nga telé bengunemelane bap e nda ba loone jôé dam na be ve je mvin.
Be nga lôñe Baal bito e bikôndôʼô yôp, e mbiʼili Bén-Hinom, asu ya diʼi Molok bobefame bap a bobebinga bap; dili e too jam me nji ke bendé be, jam e nji zu mʼôsimesan: a bo avalʼangônda jame te, asu ya bo Yuda na a bo abé !
Amu ajô te éyoñe ji, Nti, e Zambe Israél a jô tisone nyô, nje mia jô na: Ja ye keeban e mo me njô bôte ya Babilôn éyoñe nkpwaté mekôn, mfumbale zaé a bim bi dañeya je: 
tame yen: ma ye kôane be me soʼo be mesi mese me nga jiane be ayaa dam été, ayoʼo dam été a beta ôlune wom été; ma ye beta soo be vôme nyô; ma ye bo na be tabʼété tee jôm ja tyelé be nleme yôp.
Ba ye bo bôte bam, a ma ma ye bo Zambe wop.
Ma ye ve be nleme wua a fulu jia, nalé ba ye ko me woñe nnôm éto, asu mvome jab a nyô bone bab mvuse jap.
Ma ye bo élate ya nnôm éto a be, ma ye bo te beta lume be mvus, ma ye bo be mvaé, a ma ye futi nkoone woñ e mfaʼa wom e minleme miab été, na be bo te kandane ma.
Ma ye vaʼajô dab asu ya bo be mvaé, a ma ye telé be nya ntelan e si nyô, a nleme wom ôse a nsisime wom ôse.
Amu avale di Nti a jô na: aval ane me nga zuu bidime bina bise be bôte ba, avale te ma ye zuu be mvaé ése ma kobô ajô dap.
Ba ye kuse mefube si nyôna nje mia jô na: é ne melunga teke bôt nge betit, é keebaneya e mo Bekaldééñ.
Ba ye kuse mefub a moné, bekalate be nkuan ba ye tiliban. Ba ye futi besitam été a nyoñe bengaa e si Bényamin a mefôla ya Yérusalém, e bitisone ya Yuda e bitisone ya beta nkô, e bitisone ya Séféla a bitisone ya Négéb, amu ma ye beta soo minkôme miap, nalé Nti a jô.
Ajô Nti e nga litibane be Yérémi éyoñe baa, valé a ngenan a vaa nseñe nda mimbôʼô na:
avale di Nti, nyô a bo biôme bite, Nti, nyô a kôm a telé bie, Nyô jôé dé e ne na Nti, a jô na:
loʼone ma, a ma ye yalane wo; ma ye kate wo beta be mam, mam me ne minsolan, mme ô nji boʼo ô yemek.
Amu avale di Nti, e Zambe Israél a jô ajô menda ya tisone nyô a menda me njô bôte ya Yuda, mme ma ye nkpwébane si, a mevise me tyia a nkpwaté mekône na:
éyoñe ba ye ke wosane Bekaldééñ, menda ma ye bo njalan a mimbim mi bôt. ma ye wôé a ayok a ayaa dam. Ma ye solé tisone nyô asu dam amu évô jap.
Ve tame yen, ma ye bo na é beta tabe nya mvoʼé; ma ye yete be, a ma ye dii be anjeñ e bili abui mvoʼé a benya mejôô.
Ma ye beta soo minkôme ya Yuda a mi ya Israél. A ma ye beta telé mie ane melu kôa;
ma ye fubu mie mfaʼa ya bikobe biab bise, mbie be nga bo ma bie abé . Ma ye jamé mie bikobe biab bise mbie be nga bo ma bie abé , mbie bite be nga bene ma bie njôane wom.
Tisone nyô ja ye bo jame mevak asu dam, nalé fe jôme duma a étôtok e meyoñe mese ya si nyôna été, mme ma ye wôk mvaé ése ma bo be; meyoñ mete ma ye ko woñ a fôʼôban, amu mvaé ése a afoʼo ese ma ye ve be.
Avale di Nti a jô na: ba ye beta wôʼô vôme nyô, nye mia jô na: a ntoo bilik, tekeʼe fe bôt, tekeʼe fe betit; ba ye wôk e bitisone ya Yuda a e minjoñe ya Yérusalém, mi ne bilik tekeʼe bôt, tekeʼe betabe, tekeʼe betit,
bia mefôn a mevak, bia mimfefé minluʼan, bia ya ba ba jô na: kañane Nti ya minsamba mewosan, amu Nti a ne mvaé, amu mvame jé é too nnôm éto. Bia ya ba ba ve bityiʼa ya mvean akéva e nda Nti. Amu ma ye beta soo minkôme ya si nyô, ma ye beta telé mie ane melu kôa, nalé Nti a jô.
Avale di Nti ya minsamba mewosan a jô na: e vôme a ne biliʼi nyô tee bôt, nge betit a e bitisone bié bise, ba ye beta yene mebemba bebaʼale mintômba ba bôôé mimbame biyeme miap.
E bitisone ya minkô e bitisone ya Seféla, e bitisone ya Négéb, e sii Bényamin a mefôla ya Yérusalém a bitisone ya Yuda; mone mbame biyem a ye beta lôt e wo si ya nyô a lañe nye.
Tame yen, melu ma zu, nalé Nti a jô, ma ye tôé nkobô ébotane wom me nga kobô nda bôt Israél a nda bôte Yuda.
Melu mete, a éyoñe te, ma ye bo na mvoñ é ne zôsôô é faa asu David; a ye belane metiñ a nya ntyiʼane mejô e si nyô.
Melu mete, Yuda a ye nyiiban, Yérusalém a ye bo te jam a ko woñ étabaʼa jé; ba ye loone nye jôé na: Nti, zôsôô wongan.
Amu avale di Nti a jô na: David a ye bo te yi éjian ja tabʼéto njôane nda bôt Israél;
Betuni, bone be Lévi, ba ye bo te jembane bijian, ôsu viam mfaʼa ya ve bityiʼa bia diʼibane ngumba, nge diʼi ôlobinda a mveane bidi ya mefup, a tyiʼi bityiʼa mimôse mise.
Nti a nga kobô Yérémi na:
avale di Nti a jô na: nge mi ne tyam élate jam baa môs , élate jam baa alu na môs ba alu be bo te beta bobane biyoñe biap.
Eyoñe te fe élate jam ja ye tyamban, a David mbo ésaé wom na, a bo te bi mon a jôô, a too éto njôane jé, a bone be Lévi betuni, mbe ba bo ma ésaé.
Avale be se nguleya lañ ateté ya yôp, nge veʼe nseleʼe ya mañ, avale te ma ye fôle mvoñe bôte David mbo ésaé wom, a bone be Lévi ba saane ma.
Nti a nga kobô Yérémi na:
ye wo teke yene jame bôte bana ba kobô? Ba jô na: menda me bôte mebaé Nti a nga top, a wuaya me fé; ajô te ba biasé bôte bam, mfaʼa wob, be nji fe bo ngum ayoñ.
Avale di Nti a jô na: nge me nga bo te bo élate jam a alu a môs , nge me nji ke telé metiñ asu dulu ya yôp a si,
éyoñe te nje me mbe wua mvoñe bôte Yakob a David, mbo ésaé wome fé, a bo te nyoñe bôt ba ye jôô mvoñe bôte Abraham, Izak a Yakob, be soʼo mvoñe bôte jé. Amu ba ye beta soo minkôme miap, a ma ye ko mie éngôngo.
Ajô Nti e nga litibane be Yérémi, éyoñe Nébukatnétzar, njô bôte ya Babilôn a nkane bita wé, a bijôé bise ya mesi me nga too éjôé jé si, a meyoñ me bôte mese, be mbe be boʼo bita Yérusalém a bitisone bise bi mbe bi wôʼôk a Yérusalém na:
Avale di Nti, e Zambe Israél, a jô na: Kelek, kobôʼô Sédékias, njô bôte ya Yuda: wo ye jô nye na: Avale di Nti a jô na: Ô lôô, ma kee tisone nyô e mo me njô bôte ya Babilôn a a ye diʼi je a nduan. 
A wo ye bo te fame mo mé, ve wo ye bili mbilane njet, a keebane mo mé, mise môé ma ye yene njô bôte ya Babilôn. 
Ve da, vôʼôlô ajô Nti a Sédékias, njô bôte ya Yuda! Avale di Nti a kobô ajô dôé na: Wo ye bo te wu a nkpwaté mekôn. 
Wo ye wu mvoʼé; a avale be nga diʼi beôlobinda asu bʼésoo, minnôme bejô bôt mi mbe wo ôsu, avale te ba ye diʼi be asu dôé, a ba ye yi wo be jôʼô na: Hui, a monti! Amu me toteya éfia te, nalé Nti a jô.
Ane nkulu mejô Yérémi a nga kate Sédékias, njô bôte ya Yuda mejô mete mese. 
Nkane bita njô bôte ya Babilôn ô nga wosane Yérusalém a bitisone bivoʼo bise ya Yuda, Lakis a Azéka, amu bitison bi bili alem e bitisone ya Yuda mbie le.
Ajô Nti e nga litibane be Yérémi éyoñe te njô bôte Sédékias a maneya bo élat a bôte ya Yérusalém, asu ya yôtane be éto fili jap, 
na môt ase a suu ôlo vié a mbo ésaé wé a ne minga, fam a minga be mbe Beyude. 
Bivete bise a bôte bese be nga too be nga bo abendé e nga veban mewôʼô na, môt ase a suu ôlo vié a mbo ésaé a ne minga, nalé fe be bo te beta bi be éto belo, be nga bo mewôk a suu be. 
Mvuse valé, be nga beta tyendé ntyiʼan, a bo na alo a bebo bisaé be mbe binga be nga suu be bulan, a yemete be na be beta bo alo a bebo bisaé.
Eyoñe te ajô Nti e nga litibane be Yérémi, e soʼo be Nti na: 
avale di Nti, e Zambe Israél a jô na: Me nga bo élat a bʼésoo môse me nga vaa bʼEjipte nda belo, a me nga jô be na: 
mvuse mimbu zamgbwa, môt ase ya be mia a suu monyañ a ne mone Beyude a kuan émiene be nye; a ye saane wo mimbu misaman, mvus éte, wo ye suu nye fili a kôlô nda jôé. Ve bʼésoo be nji wôʼô ma, be nji kee alo dab mfaʼa wob.  
Mia, éyoñ mi soya den, mi taté mboone mam me ne zôsôô e mise mam a ñyôtane éto fili, môt ase mfaʼa môt a ne nye bebé, mi boya élat ôsu viam, e Nda, vôme jôé dam da loban. 
Ve mi beteya tyendé ntyiʼane wônan a ndaman jôé dam, mi bulaneya nyoñ, môt ase, alo a bebo bisaé be ne binga a yemete be na be beta bo alo a bebo bisaé benan.
Ajô te Nti a jô na: Mi nji wôʼô ma éyoñe mi nga yôtan, môt ase, éto fili monyañ nge môt a ne nye bebé. Tame yen: ma yôtan, me too mia ngame yat, éto fili nkpwaté mekôn, ji bim a ji mfumbale zaé, a ma ye kôñelane mia jôme woñ asu bijôé bise ya si. 
Ma kuane bôt be nga tyam élate jam, mbe be nji jalé mam ma siliban mboon élate te, nje be nga bo ôsu viam mme me ne na: Ntyiʼane étoñe nyaʼafus a nlôtan e zañ afuse te.  
Bivete ya Yuda a bi ya Yérusalém, bemiak, betuni a bôte bese be too si jenan be nga lôt e zañ afuse étoñe nyak, 
ma ye kalane be e mo besiñe bap, e mo me bôt ba jeñ ényiñe jap, a mimbime miap mia ye bo bidi bi anone ya yôp a betite ya fé. 
Ma ye kalane Sédékias, njô bôte ya Yuda a bivete bié e mo besiñe bap, e mo me bôt ba jeñ ényiñe jap, e mo me nkane bita njô bôte ya Babilôn, nye a tyam nlatane ya lat a mia. 
Ô lôô: ma ye ve mebendé mam, nalé Nti a jô, a ma beta zuu be na be wosane tisone nyô; ba ye wosane je, ba ye nyoñe je a diʼi je nduan. A ma ye bo bitisone ya Yuda melunga teke bôt.
Ajô Nti e nga litibane be Yérémi e soo be Nti, éyoñe Yôyakim e mone Yôzias njô bôte ya Yuda a nga too na:
Kele nda Berékabit a kobô be; wo ye kee be Nda Nti, étune jia ya bitun bi nʼété, wo ye ve be woon ya nyu.  
Nde me nga nyoñe Yaazani, e mone Yérémi, ndaé Habatsinia, bobenyañe bé, bone bé bese a nda bôte Berékabit ése, 
a me nga kee be Nda Nti, étune nda bone bʼHanan e mone Yigdalia, môta Zambe, bebé étune nda bivet, étune nda Maaséya, e mone Salum, mbaʼale mbé yôp. 
Me nga telé mendeʼe me njeñ njalan woon, a bilaé ôsu bôte ya nda Berékabit, a me nga jô be na: Nyaʼane woon! 
Ve be nga yalane na: Bia ye bo te nyu woon; amu na Yônadab, e mone Rékab, ésaa wongan, a nga ve bia abendé di na: Mia ye bo te nyu woon, toʼo mia, toʼo bone benan, 
a mia ye bo te lôñe menda, mia ye bo te miase mvoñ éziñ, mia ye bo te bé mindiʼi mi woon a mia ye bo te bi mie, ve mia ye tabe menda bindelé ényiñe jenan ése, nalé mia ye nyiñ ayab éfuse si mi ne mintabe. 
Bia bo mewôk e be jam ese Yônadab, e mone Rékab ésaa wongan a nga bendé bia; bi ne teke nyu woon nté ényiñe wongan ôse, biabebien, binga bangan, bobefam a bobebinga bangan; 
bi ne teke lôñe menda na bi tabe été, a bi nji bi toʼo mindiʼi mi woon, toʼo mefup, toʼo mesi be miaseya menvoñ. 
Bi too menda bindelé, bia bo mewôk éyoñe bia bo jam ese Yônadab, ésaa wongan, a nga bendé bia. 
Eyoñe Nébukatnétzar, njô bôte ya Babilôn, a nga zu wosane si jangan, bi nga jô na: Zaʼane bi keane Yérusalém, ntubane nkane bita Bekaldééñ, a wu ya Siri. Ajô te nde bi too Yérusalém.
Eyoñe te ajô Nti e nga litibane be Yérémi na: 
avale di Nti ya minsamba mewosan, e Zambe Israél a jô na: Kelek a wo ye jô bôte ya Yuda, a ba be too Yérusalém na: Ye mi teke nyoñe nyeʼelan? Ye mia bene vôʼôlô mejô mam, nalé Nti a jô? 
Be nga baʼale mebendé me Yônadab, e mone Rékab, nye a nga bendé bone bé na be bo te nyu woon a be boya te nyu nye a kui môse ya den; be nga bo abendé ésaa wob mewôk. Ma me kobôya mia, me kobôya mia ataté mametyé, ve mi nji wôʼô ma. 
Me lômeya mia bebo bisaé bam bekulu mejô, me lômeya mia be, ataté mametyé me jôʼô mia na: Bulaʼan, môt ase, mbia zene wônan, kômane mimboone mienan te boon élat a bezambe befe na, mi kañe be, nalé mia ye tabe si me nga ve mia a bʼésoo. Ve mi nji kee alo, mi nji wôʼô ma. 
Yaa, bone Yônadab, e mone Rékab, ba baʼale abendé ésaa wob a nga ve be, e bôte ba be nji wôʼô ma! 
Ajô te Nti ya minsamba mewosan, e Zambe Israél ajô na: Ô lôô ma ye zuu bidim bise me nga kate foé be Yuda a bôte bese be too Yérusalém bi wosane be, amu me nga kobô be, be te wôk, amu me nga loone be, be nji yebe.
Wôna Yérémi a nga jô nda bôte Berékabit na: Avale di Nti ya minsamba mewosan, e Zambe Israél a jô na: Amu mi nga bo mebendé me Yônadab ésoo wônane mewôk, amu mi nga baʼale mebendé mé mese, a bo mam mese a nga bendé mia, 
amu nalé nde Nti ya minsamba mewosan, e Zambe Israél a jô na: Yônadab, e mone Rékab, a ye bo te jembane môte ya mvoñe bôte jé a tebe asu dam nnôm éto.
Mbu nyini Yôyakim, e mone Yôzias njô bôte ya Yuda a nga jôô, ñwô ajô di e nga litibane be Yérémi e soo be Nti na: 
nyoñe mvulekane kalate, a wo ye tili mejô mese me nga jô wo ajô Israél, ajô Yuda a meyoñ mese, ataté môse me nga kobô wo, melu Yôzias a kui môse wu. 
Ndôʼôtô nda bôte Yuda ja ye tabe ntyel mfaʼa ya abé ese ma simesane na ma bo je, ane be ne bulan môt ase mbia zene wé; éyoñe te ma ye jamé ékobe jap a abé dap.
Ane Yérémi a nga loone Baruk e mone Nériya; a nga bo na Yérémi a kobôʼô, Baruk ki a tiliʼi e mvulekane kalate été, mejô mese Nti a nga jô Yérémi. 
Eyoñe te Yérémi a nga bendé Baruk na: Me ne mbilan, me se nguleya ke nda Nti. 
Womien wo ye ke, a lañe mvulekane kalate ô maneya tili mejô me Nti ba te lañe wo e nda Nti été bôt be too, e môse ba tyi bidi; wo ye fe lañe me, bôte bese ya Yuda be nga so bitisone biab be too. 
Ndôʼôtô na, minjaʼane miab mia ye kui asu Nti a bo nguleya bulan, môt ase mbia zene wé; amu ayok a ayaa Nti a maneya tot mfaʼa bôte ba e nʼanen. 
Nde Baruk, e mone Nériya, a nga bo jam ese nkulu mejô Yérémi a nga bendé nye, e nda Nti été. A nga lañe mejô me Nti e kalatʼété.
Mbu tane Yôyakim, e mone Yôzias, njô bôte ya Yuda, ngon ébulu, be nga kate foé môse ntyiane bidi, asu Nti asu bôte bese ya Yérusalém, a asu bôte bese be nga so bitisone ya Yuda a Yérusalém. 
Baruk a nga lañe mejô me Yérémi e kalate été, bôte bese be too nda Nti été; a mbe étune nda Gemaria, e mone Safan, ñyeme bekalate, mame ya nseñe ya yôp, anyiine mfefé mbé ya Nda Nti. 
Miké, e mone Gemaria, e mone Safan a nga wôʼô mejô me Nti mese me nga too e kalate été, 
a nga sis, a ke nda njô bôt, étune nda ñyeme bekalate, vôme bivete bise bi mbe bi sulaʼan, Elikama, ñyeme bekalate, Delaya e mone Semaya, Elnatañ e mone Agbor, Gemaria e mone Safan, Sédékias e mone Hanania a bivete bivoʼo bise. 
A Miké a nga kate be mejô mese a nga wôk éyoñe Baruk a mbe a lañe kalate, bôt be too.
Eyoñe te bivete bise bi nga lôme Yehudi e mone Nétania, e mone Sélémia, e mone Kusi be Baruk asu ya jô nye na: Mvoñe mvulekane kalate, ñwô wo te lañe mo bôt be too, ô zu! Nde Baruk, e mone Nériya a nga nyoñe mvulekane kalate mo a ke be be. 
Be nga jô nye na: Tabeʼe si ô lañe bia wô. Ane Baruk a nga lañe be wô. 
Eyoñe be nga wôʼô mejô mete mese, be nga fombane mis a woñ ôse, a jô Baruk na: Bia ye kate njô bôt mejô mete mese. 
Be nga sili Baruk minsili na: Kate bia avale wo te tili mejô mana mese Yérémi ki a kobôʼô. 
Baruk a nga yalane be na: A te tote mejô mese mana tyiñe yôp, ma ke me tiliʼi me e kalate nyô a mendim ba tilane me. 
Bivet bi nga jô Baruk na: Kelek, a sobôʼô a môt éziñ a boʼo te yeme vôm mi né.
Ane be nga ke nseñ mfaʼa njô bôt a nga too be liʼi kalate a bôô étune nda Elikama, ñyeme bekalate, nde be nga kate njô bôt mam mese ya kalatʼate. 
Njô bôt a nga lôme Yehudi na a ke nyoñe mvulekane kalate, nde Yehudi a nga ke étune nda Elikama, ñyeme bekalate a a nga lañe nye njô bôt, bivete bise bia tabe fefele jé bi too. 
Njô bôt a nga too nda jé ya melu mʼôyôn, ngon ébulu, éndumé yoñe ôsu vié. 
E mbe na Yehudi a lañe minnoñ mila nge minyin njô bôte ki a tyiʼi mie a ôtyenjeñe ñyeme bekalate a wua mie nduan é mbe éndum été akekui mvulekane kalatʼôse ô nga mane dik. 
Ajô te njô bôt a bivete bié bise bi nga wôʼô mejô mete be nga bo teke ko woñ, nge nyabe mengômesane map. 
E too ke na, Elnatañ, Delaya a Gemaria be nga yeʼelane njô bôt mbane na, a bo te diʼi mvulekane kalate; ve a nga bo teke vôʼôlô be. 
Ane njô bôt a nga bendé Yeramél e mone njô bôt, Seraya e mone Azriél a Sélémia e mone Abdéél na be bi Baruk ntilimam a nkulu mejô Yérémi. Ve Nti a nga solé be.
Ane ajô Nti e nga litibane be Yérémi éyoñe te njô bôt a maneya diʼi mvulekane kalate a mejô Baruk a nga tili, mme Yérémi a nga tote nye e jôʼô na: 
nyoñe mvulekane kalatʼôfe, a wo ye tili mejô mese me mbe mvulekane kalatʼôsu, ñwô Yôyakim, njô bôte ya Yuda a nga mane diʼi. 
Wo ye wosane Yôyakim njô bôte ya Yuda ô jôʼô na: Avale di Nti a jô na: Wo ô nga mane diʼi mvulekane kalate ô jôʼô na: Amu jé ô nga tili mejô mana été na: Njô bôte ya Babilôn, a ye zu teke selan, a ye tyame si jenan, a bo na bôt a betit be mane jañ? 
Ajô te Nti a jô Yôyakim njô bôte ya Yuda, nyô Nti a wosane nye avale di na: Teke wua ya bôte bé a ye tabʼéto njôane David a mbime wé wo ye bômbô ayôñ été amôs, a aveb été alu. 
Ma ye wosane nye, mvoñe bôte jé a bebo bisaé bé, amu ékobe jab; ma ma ye zuu bidim bise me nga kate be, be te wôʼô ma ye zuu bie be be, be bôt be too Yérusalém a be bôte ya Yuda.
Nde Yérémi a nga nyoñe mvulekane kalatʼôfe, a kee wô Baruk, e mone Nériya, ntilimam Baruk a nga beta tili été, Yérémi a totôk, mejô mese ya kalate Yôyakim njô bôte ya Yuda a nga diʼi, mejô mefe avale te, me mbe mfuban été abui.
Njô bôt éziñ jôé na, Sédékias, e mone Yôzias a nga jôô éjiane Kônia e mone Yôyakim; Nébukatnétzar, njô bôte ya Babilôn, a nga bo na a jôô e Yuda. 
Toʼo nye nge bebo bisaé bé, nge bôte ya si Yuda be nji wôʼô mejô Nti a nga tot anyu nkulu mejô Yérémi.
Njô bôte Sédékias a nga lôme Yukal, e mone Sélémia, a Sôfôni e mone ntuni Maséya e be nkulu mejô Yérémi, be jô nye na: Yeʼelaʼane Nti e Zambe wongan ajô mvaé jangan.
Ve Yérémi a mbe a kelek a zaʼa fe e bôt été; valé be ngenane te futi nye nda mimbôk. 
Nkane bita Faraoñ ô nga so Ejipte; wôna Bekaldééñ be nga dili Yérusalém bita, éyoñe be nga wôʼô ajô te, be nga ke Yérusalém ôyap.
Eyoñe te ajô Nti e nga litibane be nkulu mejô Yérémi na: 
avale di Nti, e Zambe Israél a jô na: Mia ye jô njô bôte ya Yuda a te lôme mia be ma na mi sili ôsimesane wom a jô na: Ô lôô nkane bita Faraoñ ô nga zu na ô volô mia ô nga bulane si jé Ejipte; 
a Bekaldééñ ba ye beta zu, ba ye wosane tisone nyô, ba ye nyoñe je a diʼi je nduan. 
Avale di Nti a jô na: Te duʼane miabebien mi jôʼô na: Bekaldééñ ba ye ke bia ôyap! Amu ba ye bo teke ke. 
A jaʼane mi too ye dañe nkane bita Bekaldééñ ôse wo wosane mia, nge ngame jab é too ye liʼi ve bôt be beʼe meveñe nyô, be nga ye kôlô si, môt ase e nda éndelé jé, a be nga ye diʼi tisone nyô a nduan.
Nté nkane bita Bekaldééñ ô nga ke Yérusalém ôyap amu nkane bita Faraoñ, 
Yérémi a nga kômbô kôlô Yérusalém na a ke si Bényamin a nyoñe ngabe jé be bôt. 
Eyoñ a nga kui mbé Bényamin, évete bebaʼale, jôé na Yiriya, e mone Sélémia, ndaé Hanania, a nga too valé, ve bi nkulu mejô Yérémi a jô na: Wo ke be Bekaldééñ! 
Yérémi na: Minsos! Ne nji ke be Bekaldééñ. Ve Yiriya a nji vôʼôlô nye; nde a nga bi Yérémi a kee nye be bivet. 
Ane bivet bi nga yaa Yérémi, be nga bôme nye a futi nye mimbôk e nda Yônatan, ñyeme bekalate; amu be nga bo nda éte nda mimbôk. 
Avale di nde Yérémi a nga nyiin nda mimbôk, ébé été, a a nga tabe wé ayap.
Ane njô bôte Sédékias a nga lôme na be nyoñe nye, a njô bôt a nga sili nye minsili asoé e nda jé a jô nye na: Ye ô bili ajô éziñ e soʼo be Nti? Yérémi nye na: Yaa! Nye na: Wo ye veban e mo me njô bôte ya Babilôn. 
Yérémi a nga beta jô njô bôte Sédékias na: Me boya wo abé vôme mbé , a me boya bebo bisaé bôé a bôte bana abé vôme mbé , ane mi ne futi ma nda mimbôk? 
Bekulu mejô benan be ne vé, mbe ba kuli mia mejô be jôʼô na: Njô bôte ya Babilôn a ye bo te zu wosane mia, nge wosane si jenan? 
Eyoñe ji, ma yeʼelane wo, vôʼôlôʼô, a njô bôt Masa wom a minjaʼane miam mi tame kui ôsu viôé! Te bo me na me beta bulan e nda Yônatan, ñyeme bekalate, me za wu été! 
Séftia, e mone Matan, Gedalia e mone Pasur, Yukal e mone Sélémia a Pasur e mone Malkiya, be nga wôʼô mejô Yérémi a nga kobô bôte na: 
avale di Nti a jô na: Nyô a ye liʼi tisone nyô a ye wu a nkpwaté mekôn, mfumbale zaé a bim; ve nyô a ye kôlô a kee émien e be Bekaldééñ a ye baʼale ényiñe jé, ényiñ jé ja ye bo ngabe nsa jé, a a ye nyiñ. 
Avale di Nti a jô na: Tisone nyô ja ye foʼo keeban e mo nkane bita njô bôte ya Babilôn, nyô a ye nyoñe je.
Ane bivet bi nga jô njô bôte na: Môte nyô a yiane wôéban! Amu nye a teʼelane bôte mewosan be liʼiya tisone nyô, nalé fe bôte bese, éyoñ a kobô be avale minkobô di; môte nyô a nji jeñe mvaé bôte bana, ve bidime biap. 
Njô bôte Sédékias a nga yalane na: Nye nyô, a ne e mo menan; amu njô bôt a se nguleya bo jam mia vini. 
Nde be nga nyoñe Yérémi a wua nye ébé mendime Malkiya, e mone njô bôt, nje é nga too nseñe bebaʼale mimbôk; be nga suu Yérémi ébé si a minko. Mendim me nji bo ébé, ve mbotok ñwô ô nga too été.
Ebéd-Mélék, môte ya Etiôpi, miak ô nga too nda njô bôt, a nga wôʼô na be futiya Yérémi ébé mendim. Njô bôt a nga too mbé Bényamin. 
Ane Ebéd-Mélék a nga kôlô nda njô bôt, a kobô nye na: 
a njô bôt, masa wom, bôte ba be maneya bo abé mfaʼa jam ese be maneya bo Yérémi nkulu mejô, éyoñe ba te wua nye ébé mendim; a ye wu zaé vôme wua, amu belet é nji fe bo e tison. 
Nde njô bôt a nga ve Ebéd-Mélék môte ya Etiôpi abendé di na: Nyoñe bôte belaa mia be be mi ke a vaa Yérémi nkulu mejô ébé mendim nté a ngenan te wu. 
Ebéd-Mélék a nga nyoñe bôt éjôé jé si a ke e nda njô bôt, e vôm a mbe énaan akume si; a nga nyoñe miñyabane mi biôm, a biôm bi ntoo mintuk, a kee mie Yérémi ébé mendime si a minko. 
Nde Ebéd-Mélék, môte ya Etiôpi a nga jô Yérémi na: Futiʼi miñyaban a mintuʼu mi biôme mi e memvaʼane si a minkole si, Yérémi a nga bo nalé. 
Be nga dutu Yérémi a minko, a vaa nye ébé mendim. Ane Yérémi a nga tabe nseñe bebaʼale mimbôk.
Njô bôte Sédékias a nga lôme bôt be loone nkulu mejô Yérémi, a zuu nye fefele jé, anyiine lale ya Nda Nti. Ane njô bôt a nga jô Yérémi na: Ma sili wo jôme jia! Te solé ma jam. 
Yérémi a nga yalane Sédékias na: Nge ma kate wo de, ye wo ye bo te wôé ma? Nge ma bôndé wo fek, wo ye bo te wôʼô ma. 
Ane njô bôte Sédékias a nga kane Yérémi ngana asoé a jôʼô na: Ane Nti a vee, Nyô a ve bia ényiñ! Ma ye bo te wôé wo, a ma ye bo te kee wo e mo me bôte ba, mbe ba jeñ ényiñe jôé. 
Nde Yérémi a nga jô Sédékias na: Avale di Nti ya minsamba mewosan, e Zambe Israél a jô na: Nge wo ke ôsu bivete bi njô bôte ya Babilôn, wo ye nyiñ a tisone nyô ja ye bo te diʼiban a nduan: wo ye nyiñ, womien a nda bôte jôé. 
Ve nge wo bo teke ke tôbane bivete bi njô bôte ya Babilôn, tisone nyô ja ye keeban e mo Bekaldééñ, mbe ba ye diʼi je a nduan; a wo wo ye bo te fame mo map. 
Njô bôt Sédékias a nga jô Yérémi na: Nlem ô tyele ma yôp amu Beyude be maneya kee bebien e be Bekaldééñ; ma ko woñe na be kee ma e mo map a bo ma abé . 
Yérémi a nga yalane na: Wo ye bo te kuaban. Vôʼôlôʼô tyiñe Nti e jam ma jô wo été: wo ye tabe mvoʼé a wo ye nyii ényiñe jôé. 
Ve nge wo bene kui atan, jame Nti a litiya ma nde di: 
binga bese be liʼiya nda njô bôte ya Yuda ba ye keeban e mo bivete bi njô bôte ya Babilôn a ba ye jô na: ba be nga kobô wo ajô mvoʼé be nga duʼu wo, a dañe wo a éyoñe mebo môé me nga mane fuban mbotoʼo été, be nga viane mane kôlô
Binga bôé bese a bone bôé ba ye keebane be Bekaldééñ; a wo, wo ye bo te fam e mo map, wo njô bôte ya Babilôn wo ye bi wo, nyô a ye diʼi tisone nyô a nduan. 
Ane Sédékias a nga jô Yérémi na: Môt éziñ a boʼo te yeme jam éziñe ya mejô ma, a wo ye bo teke wu. 
Nge bivet bia wôʼô na ma te kobô wo, a nge bia zu jô wo na: Kate bia jam wo te jô njô bôt a jame njô bôt a te jô, wo te solé bia jôm a bia ye bo te wôé wo. 
Wo ye yalane be na: Ma te kate njô bôt minjaʼane miame na, a bo te bulane ma e nda Yônatan me za wu été.
Bivete bise bi nga zu be Yérémi a sili nye minsili. A nga yalane be a mejô mebiene njô bôt a nga bendé nye. Ane be nga kôlô bivô, amu a nji kulane be jam éziñ.
Yérémi a nga tabe nseñe bebaʼale mimbôk a kui môse Yérusalém a nga nyoñeban.
Ngon awômô ya mbu ébulu Sédékias njô bôte ya Yuda a nga jôô, ñwô Nébukatnétzar njô bôte ya Babilôn a nga so a nkane bita wé ôse asu Yérusalém, a dili nye bita. 
Ngone nyini é too melu ébu ya mbu awôm a wua, Sédékias njô bôte ya Yuda a nga jôô, ñwô beta nsalan a nga bobane tisone Yérusalém. 
Eyoñe te bivete bi njô bôte ya Babilôn bi nga zu a bômane mbé yʼézezañ bi too môé na: Nergal-Saretser, Samgar-Nebou, Sarsekim évete bemiak, Nergal-Saretser évete beyememam a bivete bi njô bôte ya Babilôn bivoʼo bise. 
Nné ane Sédékias njô bôte ya Yuda a bôte mewosan bese be nga yene be, be nga tup, a kôlô tison alu be tyiʼi zen afube njô bôt, mbé ô ne zañe mimfine mibaé, a be nga kuu zene yʼAraba. 
Ve nkane bita Bekaldééñ ô nga tôñe be a koone Sédékias njeʼese Yérikô. Be nga nyoñe nye, a bete nye be Nébukatnétzar, njô bôte ya Babilôn e Ribla e si Hamat a nye a nga tyiʼi ajô dé. 
Njô bôte ya Babilôn a nga wôé bone be Sédékias Ribla émien a lôô. Njô bôte ya Babilôn a nga wôé fe benya bôte bese ya Yuda. 
Wôna a nga bo na be tube Sédékias mis, a bo na be kaʼa nye a bibom bi mvot, asu ya kee nye Babilôn. 
Bekaldééñ be nga diʼi nda njô bôt a nduan a menda me bôte yʼayoñ, wôna be nga kpwé fe mimfine ya Yérusalém. 
Mfaʼa mebukaʼa me bôt me nga too tison, ba be nga kee bebiene be nye, a mebukaʼa me bôt me nga liʼi, Nébuzaradañ, évete bebaʼale, é nga kee be minkôm. 
Ve mimbubua mi bôte yʼayoñ, ba be mbe tekeʼe jôm, Nébuzaradañ évete bebaʼale, a nga ve be nguleya liʼi be too si ya Yuda a a nga ve be mindiʼi mi woon a mefube môs ôte.
Nébukatnétzar, njô bôte ya Babilôn, a nga ve abendé di ajô Yérémi be Nébuzaradañ évete bezimbi na: 
nyoñe nye a fombô nye, te bo nye jam éziñ e nʼabé, ve boʼo nye avalʼa ye wo jô. 
Nébuzaradañ évete bezimbi, Nébukazbañ évete bemiak, Nergal-Saretser évete beyememam a bivete bi njô bôte ya Babilôn bise, 
be nga lôme bôte na be nyoñe Yérémi nseñe bebaʼale mimbôk a kalane nye be Gedalia e mone Ahikam, ndaé Safan, na a kee nye nda jé. A a nga tabe ézezañe bôte yʼayoñ.
Ajô Nti e nga litibane be Yérémi nté a nga too mbôk nseñe bebaʼale mimbôʼô na: 
kelek a kobô Ebéd-Mélék, môte yʼEtiôpi, a jô nye na: Avale di Nti ya minsamba mewosan, e Zambe Israél a jô na: Ô lôô, ma ye zuu jam me nga kobô ajô tisone nyô, asu bidim, saake asu mvaé; jame te da ye kui môs ôte mise môé me lôô. 
Ve môs ôte ma ye nyii wo nalé Nti a jô, a wo ye bo te keeban e mo me bôte wo ko woñ. 
Ma ye bo na ô tup, a wo ye bo te ku a nkpwaté mekôn; ényiñe jôé ja ye bo jôme jôé ya nsa, amu ô nga tabe ma ndi, nalé Nti a jô.
Ajô e nga litibane be Yérémi e soʼo be Nti, éyoñe te Nébuzaradañ évete bezimbi a maneya suu nye Rama. Eyoñ a nga bo na be nyoñe nye, Yérémi a mbe nkaʼan a bengôkop ézezañe bekee minkôme ya Yérusalém a Yuda, be nga ke minkôme Babilôn.
Evete bezimbi é nga nyoñe Yérémi a jô nye na: Nti, e Zambe wôé, a nga kate foé ajô bidime bi, mbie bia wosane tisone nyô; 
Nti a boya a tôé jam a nga kate foé, amu mi nga bo Nti abé , a bo te vôʼôlô tyiñe jé. Jam a nga kate foé e kuiya foʼo be mia. 
Eyoñe ji ô lôô, ma vaa wo bengôkop be ne wo mo; nge da yené mvaé be wo na bia wo bi ke Babilôn, zaʼak, ma ye fombô wo, nge ô nji yene mvaé ja yiane wo na bia wo bi ke Babilôn, te zu; fombôʼô, si ése é ne wo ôsu, kele vôme wo ye yene mvaé a vôme a ye yiane wo na ô ke. 
Yérémi a ngenan te yalan, nde évete bezimbi ja beta jô nye na: Bulaʼane be Gedalia e mone Ahikam, ndaé Safan, nye njô bôt ya Babilôn a nga telé e bitisone ya Yuda, a mia nye, tabaʼane bôte yʼayoñ été; nge na kele vôm ase wo ye yene mvaé ya ke. Evete bezimbi é nga ve nye bidi a memvaka a suu nye. 
Nde Yérémi a nga ke be Gedalia, e mone Ahikam e Mispa, a baa nye be nga tabe e bôte yʼayoñ été be nga liʼi be too si jap.
Bivete bise ya nkane bita bi mbe afan be nga wôk, bebien, a bôte babe na njô bôte ya Babilôn a teléya Gedalia, e mone Ahikam, a jôô si, a na, a veya nye befam, binga, bongô a ba ya bingôngole bi bôt bi nga bo te ke minkôme Babilôn. 
Nde be nga ke be Gedalia e Mispa be too na: Israél e mone Netania, Yôhanañ a Yônatan e mone Kavéa, Séraya e mone Tanhumét, bone bʼEfayi ya Nétôfa a Yezania e mone Makatite, bebien a bôte bap, 
Gedalia e mone Ahikam, ndaé Safan a nga kane be ngana, be, a bôte bap, a jôʼô na: Te koone woñe ya saane Bekaldééñ, tabaʼane si jenan, boʼone njô bôte ya Babilône bisaé, éyoñe te mia ye tabe mvoʼé . 
Ma nyô, me too Mispa, asu ya bo nkômbane Bekaldééñ, mbe ba ye zu be bia; mfaʼa wônan, kôʼane woon, bibuma yʼésep a mbon, futaʼane bie meviek, a tabaʼan e bitisone bienan, bi mi nga nyoñ.
Avale te fe Beyude bese be mbe Môab, e be bone bʼAmon, Edom a mesi mese, be nga wôʼô na njô bôte ya Babilôn a nga liʼi mebukaʼa e Yuda a na, a nga telé Gedalia e mone Ahikam, ndaé Safan, a bo ngovina wop. 
Ajô te Beyude bese be nga so mevôm mese be nga mane mialan a ke e Yuda be Gedalia Mispa, a be nga kôan étua abui woon a bibuma yʼésep.
Yôhanañ e mone Karéa a bivete bise ya nkane bita ô mbe afan, be nga zu be Gedalia e Mispa, 
a jô nye na: Ye wo yeme na Balis, ajô bôte bone bʼAmon, a lômeya Ismaél e mone Nétania na a wôé wo? Ve Gedalia e mone Ahikam a nji buni be. 
Nde Yôhanañ e mone Karéa a nga jô Gedalia asoé e Mispa na: Vaʼa me ngule na me ke wôé Ismaél, e mone Nétania. Teke môt a ye yeme de. Amu jé a ye viane wôé wo? Amu jé bôte bese ya Yuda be ne nsulaʼane be wo ba yiane mane tyamelan, a mebukaʼa ya Yuda ki njañan? 
Gedalia, e mone Ahikam a nga yalane Yôhanañ e mone Karéa na: Te bo jame te; amu jame wo jô Ismaél é ne minsos.
E ngone zamgbwale, Ismaél e mone Nétania, ndaé Elikama môte ya mvoñe bejô bôt, wua ya biwôlô bebo bisaé be njô bôt, a nga zu be Gedalia, e mone Ahikam, e Mispa a bôte befe awôm; bese be nga di vôme wua Mispa. 
Nde Ismaél e mone Netania a nga kôlô si baa be bôt awôme ba a wôé Gedalia e mone Ahikam ndaé Safan a nkpwaté mekôn. Ajô te be nga wôé môte njô bôte ya Babilôn a nga telé njôô Yuda. 
Ismaél a nga wôé fe Beyude bese be nga too fefele Gedalia e Mispa, nalé fe Bekaldééñ be mbe bôte mewosan be nga too valé.
Alu baa, mvuse ñwôane Gedalia, môt a ngenane te yeme jam éziñ, 
bôte mewôme muam be nga so Sikem, Silô a Samari, zele ntyeñan, a mengômesane nyaban a mimbaʼa nyô; be nga bili mimveane ya mefub a ôlobinda e mo na, be liti bie Nda Nti. 
Nde Ismaél e mone Nétania a nga ke tôbane be; a mbe a wuluʼu, a yônôk, éyoñ a kuiya vôm be mbe, a nga jô be na: Zaʼane be Gedalia e mone Ahikam. 
Vʼéyoñe be nga kui ézezañe tison, Ismaél e mone Nétania a nga wôé be, a wua be ébé mendim, bôte baa be be be mbe nsamba be nga volô nye. 
Ve bôt awôme yʼété be nga jô Ismaél na: Te bo na bi wu amu bi bili mengaʼaban nsolan e mefup: fôn a nlisi, mbon a wôé. Ajô te a nga jôʼé ôsimesane ya wôé be baa be bobenyañe bap. 
Ebé mendime Ismaél a nga wua mimbime mi bôte bese a nga wôé fefele Gedalia é ne ji njô bôt Asa a nga bo, amu Baéka njô bôte yʼIsraél; nje Ismaél, e mone Nétania a nga jalé mimbim. 
Ismaél a nga kee mebukaʼa me bôte mese yʼayoñ me mbe Mispa minkôm: bengon be njô bôt a ba bese ya bôt be mbe Mispa, mbe Nébuzaradañ, évete bezimbi, a nga kee Gedalia e mone Ahikam; Ismaél, e mone Nétania a nga kee be minkôm a a nga bulane ke koone bone bʼAmon.
Yôhanañ, e mone Kavéa, a bivete bise ya nkane bita baa be be be mbe nsamba, be nga wôʼôtan abé ese Ismaél e mone Nétania a nga bo. 
Nde be nga nyoñe bôte bese a ke wosane Ismaél e mone Nétania. Be nga koone nye e beta mendim me ne Gabaoñ. 
Eyoñe bôte bese baa be Ismaél be mbe nsamba be nga yene Yôhanañ, e mone Kavéa, ba be bivete ya nkane bita nsamba, ane be nga vak; 
a bôte bese Ismaél a nga kee be minkôm be soʼo Mispa be nga bulane mvus, be nga kôñelan a zu late Yôhanañ e mone Kavéa. 
Ve Ismaél e mone Nétania a nga tup a bôte muam asu Yôhanañ a ke be bone bʼAmon. 
Yôhanañ, e mone Kavéa, a bivete bise ya nkane bita baa be be be mbe nsamba, be nga nyoñe mebukaʼa me bôte be nga so me Mispa, be Ismaél, e mone Nétania a nga wôé Gedalia, e mone Ahikam, me too ana: Bôte mewosan, binga, bon a bemiak, a nga soo be Gabaoñ. 
Be nga wulu a tebe nda beyeñ é ne Kimham, bebé Bétléhém asu ya suʼulane ke Ejipte 
ôyap a Bekaldééñ be mbe be koo woñ, amu Ismaél, e mone Nétania a nga wôé Gedalia e mone Ahikam nye njô bôte ya Babilôn a nga telé ngovina ya Yuda.
Bivete bise ya nkane bita: Yôhanañ e mone Karéa, Yezania e mone Hôkaya a bôte bese yʼayoñ, ataté nyô a ne tyôtyoé a kui nyô a nʼanen, be nga zu 
a jô Yérémi na: Njaʼane wongan ô tame kui asu dôé; yeʼelaʼane Nti, e Zambe wôé, ajô dangan a asu mebukaʼa ma. Amu bi nga too abui, éyoñe ji bi liʼiya ôyôm abim avale mise môé me lôô de. 
Nti, e Zambe wôé, a litiʼi bia zene bia yiane tôñ, a jam bia yiane bo! 
Nkulu mejô Yérémi a nga jô be na: Ma wôk, mi lôô ma zu yeʼelane Nti, e Zambe wônan ane mejô menan me né; a ma ye liti mia ajô ese Nti a ye yalane mia, teke solé mia jam éziñ. 
Be nga jô Yérémi na: Nti a boʼo bebela a zôsôô ngaa a tele bia ngame yat, nge bia bo te bo ajô ese Nti e Zambe wôé a ye lôme wo asu dangan! 
Toʼo mvaé ngʼabé, bia ye ve tyiñe Nti, e Zambe wongan, mfaʼa biabebien bia lôme wo mewôk: nalé bia ye vak amu mveane tyiñe Nti, e Zambe wongane mewôk.
Mvuse melu awôm, ajô Nti e nga yené be Yérémi. 
Nde Yérémi a nga loone Yôhanañ, e mone Kavéa, bivete bise ya nkane bita bi mbe nsamba wé, a bôte bese yʼayoñ, ataté nyô a dañe tyôtyoé, a kui nyô a dañ anen. 
A nga jô be na: Avale di Nti, e Zambe Israél, mfaʼa mi nga lôme ma me bo na njaʼane wônan ô kui asu dé na: 
nge mia ke ôsu a tabe si jenane nyô, ma ye yemete mia été, a ma ye bo te tyame mia, ma ye bé mia, a bo teke té mia si; amu ma jôban abé me nga bo mia. 
Te koone njô bôte ya Babilône woñ, nyô mia ko woñ asu dé, te koone nye woñ, nalé Nti a jô. Amu me ne be mia, asu ya nyii a kôté mia e wo wé. 
Ma ye liti mia mvam a a ye ko mia éngôngo, a ye bo na mi beta bulane si jenan. 
Ve nge mia jô na: Bia ye bo te tabe si nyô! Nge mia bo te wôʼô tyiñe Nti e Zambe wônan, 
a nge mia jô na: Momo, bia ye ke Ejipte vôme bidi bia ye bo te jemban a nne bia ye tabe wé, 
wôna wôʼane ñhe ajô Nti, mia, mebukaʼa me Yuda! Avale di Nti ya minsamba mewosan, e Zambe Israél a jô na: Nge mia tyiʼi na mia kʼEjipte, nge mia ke tabe wé, 
nkpwaté mekôn mia mate wo ye koone mia wé, si yʼEjipte, mfumbale zaé, jame da tyelé mia minleme yôp, a ye kabetane mia wé, si yʼEjipte, nne mia ye wu wé.
Ba bese ba ye tyiʼi na ba kʼEjipte na ba tabe wé, ba ye wu a nkpwaté mekôn, mfumbale zaé nge bim, e mbe ba ye bo na, bi zu be be. 
Amu avale di Nti ya minsamba mewosan, e Zambe Israél a jô na: Aval ayaa, a ayoʼo dam bi nga sôéban e be bôte ya Yérusalém, avale te ayaa dam da ye sôébane be mia, nge mia kʼEjipte; mia ye bo jôme biyoʼé, melunga, ébiasé a ôsame. A mia ye bo te beta yene vôme nyô. 
A mebukaʼa ya Yuda e jame Nti a jô mia nde di: te kean Ejipte! Tukaʼa yemane de: ma vu mia de soñe den. 
Mia duʼu miabebien, amu mi nga lôme ma be Nti, e Zambe wônan, mi jôʼô na: Yeʼelaʼane Nti, e Zambe wongan asu dangan, a jam ese Nti, e Zambe wongan, a ye jô, kate bia de a bia ye de bo. 
Me kateya mia de môse wu; ve mi nji wôʼô tyiñe Nti, e Zambe wônan, nge vôʼôlô jam ese a nga ve ma na me kate mia. 
Tukaʼa yemane de éyoñe ji: mia ye wu nkpwaté mekôn, mfumbale zaé nge bim e vôme mia ke na, mi tabe.
Eyoñe Yérémi a maneya kate bôte bese mejô mese Nti, e Zambe wob, a nga lôme nye na a kate be, 
Eyoñe te Azaria, e mone Hôkaya, Yôhanañ, e mone Karéa a bôte mebune bete bese be nga jô Yérémi na: Jame wo jô e ne minsos; Nti, e Zambe wongan a nji lôme wo ô jô na: Te kean Ejipte a tabe wé. 
Ve Baruk, e mone Nériya, nye a tindi wo na ô wosane bia a ve bia e mo Bekaldééñ na, be wôé bia, nge kee bia minkôme Babilôn. 
Yôhanañ, e mone Karéa, bivete bise ya nkane bita a bôte bese yʼayoñ be nji wôʼô tyiñe Nti Nye a nga bendé be na be tabe si Yuda. 
A Yôhanañ, e mone Karéa, a bivete bise ya nkane bita be nga nyoñe mebukaʼa mese ya Yuda me nga bulane zu tabe si Yuda, mvuse nkeane be nga mane ke minkôm, e meyoñ mese été: 
befam, binga, bongô, bengon be njô bôt a bôte bese Nébuzaradañ, évete bezimbi, a nga liʼi ba be Gedalia, e mone Ahikam, ndaé Safan, nkulu mejô Yérémi a Baruk e mone Nériya. 
Be nga ke Ejipte amu be nga bo te wôʼô tyiñe Nti a be nga kui Tapanés.
Ajô Nti e nga litibane be Yérémi e Tapanés na: 
nyoñe beta mekoʼo mo, a solé me e meteʼe me ne mbôkaʼa brik ô nʼanyiine nda Faraoñ e Tapanés, bôte ya Yuda be lôô; 
wo ye jô be na: Avale di Nti ya minsamba mewosan, e Zambe Israél a jô na: Ô lôô, ma lôme bôt be ke nyoñe Nébukatnétzar, njô bôte ya Babilôn, mbo ésaé wom. Ma ye telé éto njôane jé e mekoʼo ma te solé mana yôp, a ye bôé ôkala wé été yôp. 
A ye zu a bibi si yʼEjipte: awu asu ba be ne asu awu, minkôm asu ba be ne asu minkôm, a nkpwaté mekôn asu ba be ne asu nkpwaté mekôn! 
Ma ye futi nduan e menda bezambe yʼEjipte; Nébukatnétzar a ye diʼi be. A ye kee bengunemelane minkôm, a ye vut Ejipte nyô avale mbaʼale mintômba a vute ngômesane jé nyô, a a ye kôlô valé e mvoʼé été. 
A ye buʼu mekôn me ne mendeme bengunemelan ya Bét-Kemék e si yʼEjipte, a a ye diʼi menda bezambe yʼEjipte nduan.
Ajô Nti e nga litibane be Yérémi ajô Beyude bese be too si yʼEjipte, be too Migdol, Tapanés, Nof a si Patrôs na:
Avale di Nti ya minsamba mewosan, e Zambe Israél a jô na: Mi nga yene bidime bise me nga zuu bie Yérusalém, a bitisone bise ya Yuda: mi lôô bi ntoo môse wu ve bilik, teke fe bôt be too été, 
amu abé be nga bo asu ya na me wôʼôlun, éyoñe ba ke ve ôlobinda a kañe bezambe befe, mbe be nji tame yem, nge be, nge mia, nge bʼésoo. 
Me nga lôme mia bebo bisaé bame bese, bekulu mejô, me nga lôme be nné ane tyé ja lendé, be jô mia na: Te boone angôndô jam ate, nye ma vini. 
Ve be nji vôʼôlô, be nji kee alo, be nji bulane mvus mfaʼa yʼabé be nga bo, a be nji jôʼé ve bezambe befe ôlobinda. 
Ayaʼa dam a ayoʼo dam bi nga sôéban a diʼi bitisone ya Yuda, a minjoñe ya Yérusalém mbie bi ntoo éyoñe ji ve bilik, melunga, avale da yené môse wu. 
Eyoñe ji, Nti ya minsamba mewosan, e Zambe Israél a kobô avale di na: Amu jé mia bo miabebien abim anen abé di, éyoñe mia vaa ézezañe Yuda été befam, binga, bongô a minkeñelé mi bon , mebukaʼa momo? 
Mboone te ô too asu ya bo na me wôʼôlun, amu mimboone ya mo menan, éyoñe mia ve bezambe befe ôlobinda Ejipte, vôme mi zuya tabe, a bo na mi vaaban a bobane jôm ébiasé a ôsame e meyoñ mese ya si nyô été. 
Ye mi vuaneya mewôé me bôt bʼésoo, e ma bejô bôte ya Yuda, e ma beyal, émenan, a ma benyô beyal, mmie mi bobaneya si ya Yuda a minjoñe ya Yérusalém? 
Be nji jôban abé dap a kui môse wu, be nji ko woñ, be nji tôñe metiñe mam a memvinda mam me nga telé ôsu vienan a ôsu bʼésoo. 
Ajô te Nti ya minsamba mewosan, e Zambe Israél a jô avale di na: Ô lôô: ma tyiʼi na ma bo mia abé a vaa Yuda ase. 
Ma ye nyoñe mebukaʼa me Yuda mese me nga tyiʼi na ma ke Ejipte a tabe wé; ba ye bo momo bese Ejipte; nkpwaté mekôn a mfumbale zaé bia ye kpwé be, ba ye bo jôme biyoʼé, melunga, ébiasé a ôsame. 
Ma ye tebe ba be too si yʼEjipte ngame yat a nkpwaté mekôn, mfumbale zaé a bim avale me nga bo Yérusalém. 
Tekeʼe môt a ye fam awu nge nyiñ e mebukaʼa ya Yuda me nga zu tabʼEjipte, ôsimesan ô too na ba ye beta bulane Yuda e vôme nkômbane wob wo ke be na be bulane tabe; amu ba ye bo teke beta bulane wé, vengevenge ve ayôme befam awu.
Befam bese be mbe be yeme na binga bap be mbe be vaʼa bezambe befe ôlobinda, binga bese be nga tele beta nsamba valé, a bôte bese be nga too Ejipte e tisone Patrôs be nga yalane Yérémi na: 
bi nji kômbô beta wôʼô ajô ô nga kobô bia a jôé Nti. 
Ve bia kômbô bo avalʼanʼajô e nga kui anyu dangan e né, e ne na: E ve njôô minga ya yôb ôlobinda a sôé nye binyunyui, avale bi tameya bo, bia, a bʼésaa bangan, bejô bôte bangan a bivete biangan e bitisone ya Yuda, a e minjoñe ya Yérusalém. Bi nga bili bidi abime da yian, bi mbe mevak teke wôʼôtane bidime biziñ. 
Vʼataté éyoñ bi nga jôʼé mveane njôô minga ya yôb ôlobinda a sôé nye binyunyui, bi nga yi mam mese, nalé fe na nkpwaté mekôn a mfumbale zaé bi taté na bia wôé bia. 
Eyoñ ébien bia ve njôô minga ya yôb ôlobinda a sôé nye binyunyui, ye beyôme bangan be nji kañese na bi yame biwôlé bi too éveʼela jé a sôé nye binyunyui?
Ane Yérémi a nga yalane bôt avale di: befam, binga a bôte bese be nga ve nye éyalane te na: 
Ôlobinda mi nga diʼi e bitisone ya Yuda a minjoñe ya Yérusalém, miabebien a bʼésoo, bejô bôte benan a bivete bienan a bôte bevoʼo ya si jenan, ye Nti a nji simesane nye, ye a nji baʼale jame te nleme wé? 
Nti a nji ke ôsu a jibi de amu évô ya mimboone mienan, amu beangôndô be mam mi nga bo; a si jenan é suʼulane bo bilik, melunga, jôme yʼébiasé, bôte momo aval é ne môse wu. 
Amu mi nga diʼi ôlobinda a bo Nti abé , amu mi nji wôʼô tyiñe Nti a teke wulu ane metiñe mé, memvinda mé a minjôane mié bi né, ajô te nde bidime bi bi nga kui be mia, aval e ne môse wu.
Yérémi a nga beta jô bôte bese a binga na: Wôʼan ajô Nti, mia bese ya Yuda mi too Ejipte! 
Avale di Nti ya minsamba mewosan, e Zambe Israél a jô na: Mia a binga benan, mi maneya jô a menyu menan a bo jam mia jô a mo menan na: Bia kômbô jalé mintiñetane miangan bi nga tiñeti, a ve njôô minga ya yôb ôlobinda, a sôé nye binyunyui. Mia ye foʼo yemete mintiñetane mienane mise. 
Ajô te vôʼôlaʼan ajô Nti, mia bese ya Yuda mi too Ejipte! Mi lôô: ma kane de ngana a beta jôé wom, nalé Nti a jô, jôé dam da ye bo te beta looban a anyu môt éziñe ya Yuda; e si ése yʼEjipte, teke wua a ye jô na: Ane Zambe, Nyô a ne Nti a vee! 
Mi lôô, ma ye fombô be asu bidime biap, sa asu mvome jap. Bôte bese ya Yuda be nʼEjipte, ba ye vaaban a nkpwaté mekôn a mfumbale zaé akekui ba maneman. 
Mone ngabe bewu, ba ba ye fame nkpwaté mekôn, ba ye bulane si ya Yuda be soʼo Ejipte. Ve mebukaʼa ya Yuda, ba bese be nga soʼo Ejipte na ba tabʼété, ba ye yem ajô da ye tôéban, yʼéndam, yʼéndap?
Mi lôô, nalé Nti a jô, ndem mia ye yeme na ma ye wosane mia e vôme nyô, nalé mia ye yeme na mejô mam ma ye foʼo tôébane be mia asu bidime bienan. 
Avale di Nti a jô na: Mi lôô: ma ye kalane Faraoñ Hôfa njô bôte yʼEjipte e mo besiñe bé, e mo me ba ba jeñ ényiñe jé, avale me nga ve Sédékias, njô bôte ya Yuda, e mo me Nébukatnétzar, njô bôte ya Babilôn, nsiñe wé, nyô a nga jeñejeñ ényiñe jé.
Mejô nkulu mejô Yérémi a lôme Baruk, e mone Nériya, éyoñ a nga tili mejô mana e kalate, Yérémi a tote nye me, mbu nyini Yôyakim, e mone Yôzias, njô bôte ya Yuda a nga too. A nga jô na: 
avale di Nti, e Zambe Israél, a jô wo Baruk na: 
wo jô na: Bidim a ma! Amu Nti a betéya éndeñelaʼa e mintaé miame yôp; me ne nteʼan me suu abuk, ve me teke yen awoʼon. 
Avale di nde wo ye kobô nye na: Ô lôô ma ye tyame jôm me maneya lôñ, a té jôm me maneya bé, nalé a ne na si nyôna ése. 
A wo, ye ô nga ye jeñe beta be mame nga? Te jeñe bie! Amu tame yene na ma ye zuu bidim e be nsôn ôse, nalé Nti a jô; a ma ye ve wo ényiñe jôé ane jôme ya nsa e mevôme mese wo ye ke.
Mejô Nti a nga kobô nkulu mejô Yérémi, ajô meyoñe bikuu mme ma:
Ajô Ejipte. Ajô nkane bita Faraoñ Nékô, njô bôte yʼEjipte, ñwô ô mbe mfôm ôsôé Efrat e Karkémik, a ñwô Nébukatnétzar, njô bôte ya Babilôn a nga bôm e mbu nyini Yôyakim, e mone Yôzias, njô bôte ya Yuda a nga jôô.
Telaʼane mon ében a beta ébene nnoñ; ében ése é subuʼu ji évoʼo bebé asu mewosan!
Tiñetaʼane bikabela, betan, mia bebebe bikabela! Litaʼane miabebien a bikôñgô bienan, jebane mekoñe menan, jaane melôʼô bityé!
Amu jé ma te yene be fôʼôbaʼan? Ba bulane mvus; mimbene miab mi bômbaneya; ba mate, mate, teke fombô mvus. woñe mimfaʼa mise, nalé Nti a jô.
Nyô a dañ éveves a boʼo te tup! Mben ô boʼo te fam! Akôé, mfaʼa mebôñ mʼEfrat, ba kolé ôbak, ba ku.
Za a ne nyô a bet anʼôsôé Nil, a mendime mé ma yandan ane asôé nnen?
Ejipte nje ja bet ane Nil a mendime mé me kui ndôn ane beta ôsôé. Ejipte ja jô na: Ma ye bet, ma ye yandane si, ma ye dutu njañ ya ngume tison a bôt be too été.
Betan, a bikabela! A bevagoñ boʼon ane mekut! Mimben mi kui atan, mi yʼEtiôpi a mi ya Put mmie mia belan ében; a mi ya Lud mia belan a limiti élaé !
Môs ôte ô ne wu Nti, wu Nti ya minsamba mewosan, môs akunaʼa, ñwô a kun émien e be besiñe bé. Nkpwaté mekôn wo min, wo kuli abume nlem , wo nyu metyi map. Amu étyiʼa asu Nti, Nti ya minsamba mewosan nje le, mfaʼa si yʼakôé, mfaʼa ôsôé Efrat;
bete Galad, nyoñe biañ a éndune ngon, ngon yʼEjipte! Wo bo abui mebiañe zezé, teke jia é ne ngu asu dôé.
Meyoñe mevok ma wôʼô foé yʼôsone viôé, a miñyône miôé mia jalé si, amu môta mewosan a kolé nyô mbok, bebaane bese ba ku nsamba.
Mejô Nti a nga kobô nkulu mejô Yérémi ajô nsoone Nébukatnétzar, njô bôte ya Babilôn, nye a nga zu na a bibi si yʼEjipte:
katane de foé Ejipte, boʼone na be wôʼô de Migdol, e Nof a Tapanés! Jôʼane na: Litiʼi womien, kômesaʼan, amu nkpwaté mekôn wo min afôla da bômane wo!
Amu jé be maneya kee bevevee be bôte bôé? Be nji tebe amu Nti a kpwé be si.
A bo beta ngabe na a kolé; wua a ku nyô mboʼo yôp a jô na: nkôlôʼô si, mbulaʼan mfaʼa bôte bangan be né, e si bi nga bialé, ôyab a nkpwaté mekôn, a étibelaʼa.
E wé, be nga yôtane na: Faraoñ, njô bôte yʼEjipte, éduñe le; a suuya mbamba éyoñ a lôt!
Me vee! Nalé njô bôt, nyô jôé dé e ne na Nti ya minsamba mewosan a jô. A ye zu ane Tabor e beta minkôl été, ane Karmél anyiine mañ été.
Kôme mbeʼe wôé asu nkeane minkôm, a ngone minga é too Ejipte! Amu Nof a ye suʼulane melunga, a ye diʼiban, a ye suʼulan teke fe bôt be too été.
Ejipte, étua abeñ étoñe ngale nyak; ôsun wo so mfaʼa yʼakôé, wo zu.
Bôte bé ba saane nye amu tañe fe; be ne zañe jé ane bitoñe benyak be nʼavem. Be fe ba lume mvus, bese ba tup, teke nguleya tebe. Amu môse ya bidime biab wo zu be be, éyoñe ya tebe be ngame yat.
Vioñ wé wo funane wu nyo ja wulu; amu ba wulu a nkane bita, ba zu wosane nye (Ejipte) a avôn, éfunan ane ba ba baʼé bilé.
Ba tyiʼi afane dé, nalé Nti a jô, akôsa bo é nʼafip; amu be nʼabui a dañe bitandak. Be ne tekʼalañé.
Ngone yʼEjipte ja wôʼôson, a keebaneya e mo me bôte yʼakôé.
Nti ya minsamba mewosan, e Zambe Israél a jô na: tame yen: ma zu wosan Amon ya Nô, nalé fe Faraoñ, Ejipte, bejô bôte bé a bezambe bé, Faraoñ a ba ba tabe nye ndi nlem .
Ma ye kalane be e mo me bôt ba jeñ ényiñe jap, e mo me Nébukatnétzar, njô bôte ya Babilôn a e mo bebo bisaé bé; mvus éte, Ejipte ja ye beta bi bôt ba tabʼété aval ane melu kôa, nalé Nti a jô.
Mfaʼa wôé, a mbo ésaé wom Yakob, te ko woñ; a Israél te fôʼôban! Amu ô lôô, ma nyii wo e si é nʼôyab, nalé fe mvoñe bôte jôé é ne si be ne minkôm; Yakob a ye beta so, a ye vak e mvoʼé été a évôvoé été, tekeʼe môt a ye ndeñele nye.
Wo, Yakob, mbo ésaé wom, te ko woñ, nalé Nti a jô, amu me ne be wo. Ma ye jiane meyoñe bikuu mese mevôm me nga tyame wo. Ve wo, ma ye bo te jiane wo; ma ye ve wo meleb ane metiñ me né. Me se nguleya suu ô too te bijô.
Mejô Nti a nga kobô nkulu mejô Yérémi ajô Befilisteñ te na Faraoñ a bibi Gaza mme ma:
avale di Nti a kobô na: ô lôô na mendim ma bete mfaʼa yʼakôé. Ma bo anʼôtôñe mendim wo kui ndôn; ma kuli si a biôm bi nʼété ndôn, nalé fe bitison a bôte be too été. Befam ba yôn. E bôte bese be too si ba bam,
amu éduñe ntyañetane biboʼos ya bikabela bié bi ne biwôlô, amu éduñe ya bevagoñe bé a éduñe ya minka mié; bʼésaa ba kate kôñelan mfaʼa bon be né, amu mo me dañeya tek.
Amu môse ya sa si Befilisteñ ése wo zu, môse ya vaa ba bese be ngenane ba volô Tir a Sidoñ, amu Nti a sa si Befilisteñ a mebukaʼa mʼékôte mañ ba loone Kaftor.
Gaza a mbili ayan, be kpwéya Askalôn évô, mebukaʼa me ngule jap, Wo ye kpwele womiene mimbaʼa nyô a kui éyoñ évé?
A nkpwaté mekône Nti wo ye ke a kui vé te woʼon? Bulaʼan abame dôé été. Boʼo ne mieññ a tabʼévô.
Ô ne nguleya woʼon aya? Eyoñe Nti nye a lôme wô asu ya wosan Askalôn a nsaʼa mañ? Nne a ye tôbane wô wé.
Nti ya minsamba mewosan, e Zambe Israél, a kobô ajô Môab na: bidim a Nébô, amu a tyambaneya! Kiryatayim a nʼôson été, a nyoñebaneya; Misgab a nʼôson été a woñ été.
Nseʼane Môab ô ntoo momo; e Hesboñ ba simesane bidime bié, zaʼan, mvaʼane nye meyoñ me bôt été! Wo fe a Madmén, ba ye tooé wo évô; nkpwaté mekôn wo wulu wo mvus.
Nyôn wo so Hônorayim, ba tyam, ba buʼu jôm ése!
Môab a buʼubaneya! Ayôme bone dé da bete metyiñe map,
amu ba bete nkôle Luhit a miñyône mise abum, a ba wôʼôtane besiñe ya ba ba yôn a ba be buʼubaneya asiliki ya Hôrônayim.
Tuban, nyiʼan ényiñe jenan a boʼon ane mon élé ya nkôte si!
Amu na, mbôlô ô nga tabe ndi e mimboone miôé a akume dôé, wo fe wo ye nyoñeban, a Kemok a ye ke minkôm baa be betuni bé a bivete bié.
Ntyam a ye nyiin e tison ése, a teke tison éziñ ja ye fam; mbiʼili wo ye jañ, njeʼese wo ye tyamban, jame Nti a jôya nde le.
Vaʼane Môab mefap, a kele ôyab, a yeleʼe! Bitisone bié bia ye bo melunga. Bia ye bo te fe môt a too été.
Biyoʼé a môt a bo ésaé Nti éngbwemese, biyoʼé a môt a baʼale nkpwaté mekône wé te metyi!
Aso mongô, Môab a nga too ne mieññ, a mbe a wokoʼon ébite jé été, a be nji vaa nye ndeʼe jia a sôé nye ndeʼe fok, a a nji ke minkôm; ajô te zame jé é nga liʼi be nye. A ényume jé é nji ke tyendé
Ajô te ô lôô melu ma zu, nalé Nti a jô, mme ma ye lôme bôt be tyendé nye élabaʼa, ba ye liʼi bilabaʼa bié ékôkoé a bo na mendeʼe mé me tôtan.
Môab a ye wôʼô Kemôk ôson, avale nda bôt Israél é nga wôʼô Bétél ôson, vôme ya ndi nleme jé.
Mi ne jô aya na: bi ne bevevee be bôt, nkane bita mewosan?
Môab a tyambaneya, bitisone bié bi ntoo ôtita wo bet, biwôlô ya bisoé bié bia sise vôme ba tyiʼi betit, nalé njô bôt, nyô jôé dé e ne Nti ya minsamba mewosan a jô.
Ntyaman Môab ô ntoo bebé ya boban, bidime bié bia zu avô.
Siʼisaʼane nye nlô, mia bese mia bômane nye, mia bese mia yeme jôé dé! Jôʼane na: Jé ñhe! Ye éwôlô ntume ji é buʼubaneya éjijin ôlé wu nga?
Kele vôm étôtok é né, tabeʼe si ja wôʼô évé, a ngone minga é too Dibôn! Amu ntyame Môab a zu wosane wo. A tyam aleme dôé.
Tebeʼe zene yôp a mombô a nyô a too Arôér! Siliʼi nyô a tup a nyô a fameya awu minsili, siliʼi nye jam é kuiya?
Môab a wuya ôson amu a tyambaneya. Yônan! Silaʼane mvolan! Katane ôsôé Arnon na Môab a tyambaneya!
Ntyiʼan ajô ô kuiya si é ne njeʼese, e Hôlôn, e Yatsa, e Méfat,
e Dibôn, e Nébô, e Bét-Diblatayim,
e Kiryatayim, e Bét-Gamul, e Bét-Méôn,
e Kiriyôt, e Bôtsra, e bitisone bise bi ne si ya Môab, bi bi nʼôyab a bi bi ne bebé.
Ngule Môab é bibaneya, a wo wé ô ntoo mbuʼan, nalé Nti a jô.
Boʼone nye na a soʼo bilam, amu a nga tebe na a wosane Nti! Môab a tame vuñ e biyôlôk bié été, nye fe a tame bo ébi fianga!
Ye Israél a nji tame bo asu dôé ébi fianga? Ye be nga koone nye miñwuwub été ane ô ne kobô ajô dé ve a nsiʼisane nlô?
Liʼiane bitison a tabaʼan e mekôme yôp, a mia bôt mi too Môab! Boʼon ane zum, nje ja lôñe dumbaʼa dé avelʼanyiine mbas akok!
Bi nga wôʼôtane mebune me Môab, mebun ma tulan ôkup, mbia anyu wé, mebune mé, nseman émiene wé a mbetan émiene yôbe wé.
Ma yem ayoʼo dé, nalé Nti a jô, ve e ne zesé, avale te fe mimveʼele a mimboone mié.
Ajô te ma yône Môab, ma yi ajô Môab ase. Menyiñ ma so ajô bôte ya Kir-Hévés.
Ndiʼi woon ya Sibma, ma yône wô a dañ abim Yaézér a yône wô. mintyaé miôé mi nga lôte mañ, mi nga kui mañ ya Yaézér; ntyam a nga ku e bibuma bidi ô nga kôan a e bibuma bi ndiʼi biôé ô nga kolé.
Mevak a mefôn bi jañeya afube bilé bia wum été a e si ya Môab; me boya na woon a man e befôndô été; ntyaʼane bibuma bi ndiʼi woon ô nji fe boban a nlomane bia mevak.
Minyône ya Hékbon mia wôʼé a kui Eléalé. Ba ve tyiñ a kui Yahas, ataté Tsôar a kui Hôrônayim, a kui Eglat-Kelikiya; amu mendim me Nimrime fe ma ye bo momo.
Ma zu mane Môab, nalé Nti a jô, ma zu mane nyô a bete bito bikôndôʼô yôp, a nye a ve zambe wé ôlobinda.
Ajô te nleme wom wo kobô ane mimfañ ajô Môab, nleme wom wo kobô ane mimfañ ajô bôte ya Kir-Hévés, amu mfi be nga kôan ô ntoo momo,
amu minlô mise mi ntoo ntyeñeban, zel ése ntyiʼan; mintenane mimbak mi ne mo mese, a bikpwaé bi tyele mengeteñ.
Minyôn mi ne mevôm a mendile mese ya Môab, amu me bôéya Môab ane ndeʼe môt a nji beta kômbô, nalé Nti a jô.
A ntoo ve yônan amu a bôléya! Amu Môab a lume mvus a ôson! Môab a ntoo éwovioé a ékowoñ, e be ba bese ba bômane nye.
Amu avale di Nti a jô na: ô lôô a yele ane ndôé a a ndamé mefabe mé e Môab
Kériôt a nyoñebaneya, alem é vasebaneya, a minleme mimbene ya Môab mi ne môs ôte a ne minleme ya minga a kôʼôlô mie.
Môab a ye tyamban, a ye bo te beta bo ngum ayoñ amu a nga tebe ngame yat.
Woñ, ébé a avot bi ne be wo, a môt ô too Môab! Nalé Nti a jô.
Nyô a mate ôsu woñ a ku ébé été, a nyô a kôlô ébé si a bili avot; amu ma ye zu be nye, be Môab éyoñe mbu melebe mé, nalé Nti a jô.
Evôvoé Hékbon si, bôte ba tub, ba tebe, ngu é maneya be, amu nduan ja so Hékbon a nkabaʼa nduan wo so ézezañe Sihoñ; wo mine mevele me Môab, a ékôkoé nlô bôt be nʼévô.
Ngoʼo wo a Môab! Bôte ya Kemôk be jañeya! Amu bobefame bôé a bobebinga bôé be keebaneya minkôm.
Ve ma ye bulane minkôme ya Môab amané biyoñ, nalé Nti a jô. Aval ajô Môab e kobaneya nde le.
Nti a kobô ajô bone bʼAmon na: Ye Israél a nji bi bobefam, Ye a nji bi môt a liʼi élik? Amu jé njô bôte wob a bili Gad, a bôte bé be too e bitisone bié?
Ajô te ô lôô melu ma zu, nalé Nti a jô, mme ma ye bo na be wôʼôtane zôʼé bita ya wosane Rabat bone Amon, a ye bo avis élik a mevôm ma wôk a nye ma ye diʼibane nduan, éyoñe te Israél a ye wôlé ba be nga wôlé nye biôm, nalé Nti a jô.
Yônôk a Hesboñ, amu Ayi a ntoo élik! Mia bengone ya Raba, betaʼane metyiñ, jaane minkute ane kandé, Yônan a mate mbi li a li tetele a mimfin! Amu njô bôte wob a ke minkôm a betuni bé a bivete bié.
Amu jé wo wumu womien amu mimbiʼili miôé? Mbiʼili wôé ô nga buʼi, a ngon é ne melo é nga too akume dé ndi nlem; za a ye tebe ma ngame yat?
O lôô ma ye zuu woñe be wo, nalé Nti ya minsamba mewosan a jô. Woñe te wo ye so mevôm mese ma bômane wo; mia ye vaaban môt ase ôsu vié, a teke môt a ye beta late bemate.
Vʼéyoñe mam mete me maneya, ma ye beta zuu minkôm mi bone bʼAmon, nalé Nti a jô.
Avale di Nti ya minsamba mewosan a jô ajô Edome na: ye fek é nji beta bo e Téman? Ye mbôndane fek ô ntoo momo be beyeme mame bé? Ye feʼe jap é ntoo njoʼotan?
Tuban, yalaʼane fefe, nyiʼane mimbase mekok a tabʼété, mia bôte mi too Dedan! Amu ma zuu bidim be Esô ma zuu éyoñe ya melebe mé.
Nge bekôane bisañ bibuma bi ndiʼi woon ba zu be wo, ba ye bo te liʼi mebukaʼa bisañ, nge miñwuwub mia zu alu, mia ye tyam ane minkômbane miab mi né.
Amu ma ye telé Esô soé, ma ye kulane mesoé mé, a ye bo te nguleya sobô; mvoñe bôte jé, bobenyañ, bôte baa be be be too ba ye vebane nsa, a a ye bo momo.
Liʼi bobenyui bôé, ma ma ye bo na be nyiñ, a minkuse miôé mi tabeʼe ndi be ma!
Amu avale di Nti a kobô na: ô lôô e ba ntyiʼane ajô ô nji ve melebe ya nyu élaé ba yiane nyu je; ye wo wo ye liʼi te bijô? Wo ye bo te liʼi te bijô, wo yiane nyu je.
Amu ma kane de mamiene ngana, nalé Nti a jô, Bôtsra a ye bo melunga, ôsame, bilik, biyoʼé, a bitisone bié bise bia ye bo biliʼi nnôm éto.
Me nyoñeya foé é soʼo be Nti, a mbeʼe foé a lômbaneya be meyoñ na: sulaʼan, zaʼa wosane nye!
Amu me boya wo tyôtyoé meyoñ été, jôme ba biasé e bôt été.
Enguñe jôé a mebune ya nleme wôé, bi duʼuya wo a wo ô too mimbane mekoʼo été a ô bete beta minkôle mi ne mbetane yôp! Toʼo ô too ye lôñe dumbaʼa dôé ôyabe yôp ane ndôé, ma ye koé wo wé, nalé Nti a jô.
Edom a ye bo melunga. Ba bese ba ye lôte nye bebé, ba ye bi ébuʼanyu a mo a loñe vioñ e mefôle mé.
Avale Sodom a Gômor a bitison bia bôman bi nga tabe mbulekan, nalé Nti a jô, môt aa ye ke beta tabʼété, teke môta binam a ye beta lôte môse valé.
Ô lôô: ane ngbwengbwem, a bet e mebune mekindiʼi me Yordan asu ya wosan vôm a ne te kʼatéʼé; ma ye yen Edom a tubuk atemetem; a ma ye tooé nyô me nga tob été. Amu za a funane ma? Za a ye ve ma mebendé? A mbaʼale mintômba mbé a ye tebʼasu dam? avale te, ane nkabeke dis, ma bo bôte na be kôlô Edom, ma lôme bisoé bi wosane nye avôl avô. Amu za a ne ane ma? Za a ne telé ma aba mejô? A mbaʼale mintômba mbé a ye tebʼasu dam?
Ajô te vôʼôlaʼan ntyiʼane Nti a nyoñeya Edom ngame yat? A asimesan da wosane betabe Téman a bili! Bebela, ba ye woʼotô be ane bone ya bone mimbame biyem, bebela, vôme wob a ye bo bilik.
Si ja bulekan a éduñe ya nkuane wob. éduñe ya ñyône te ja wôʼé a kui évele mañ.
Tame yen ane a bet, a yele ane ndôé a ndamé mefabe mé e Bôtsra yôp, a nleme mimbene yʼEdom ô ne môs ôte ane nleme minga a kôʼôlô mie.
Ajô Damas. Hamat a Arpad ba wôʼôson amu be wôʼôya mbia foé, be teʼeya; jame te é nʼéndeñelaʼa e mañ été, nje é se nguleya jeʼebe.
Damas a teʼeya a kôñelaneya na a mate, a mfôʼôban wo bi nye; biyebe a mintaé fe bia bi nye ane minga a biaé.
Jia! Nga tisone ya duma dam é liʼiya étam? Tisone yʼavaʼa dam!
Yaa, bisoé bendôman bié bia ku mevôme mé, a bôte mewosane bé be toébaneya bivô môs ôte, nalé Nti ya minsamba mewosan a jô.
Ma ye futi nduan mfine Damas. A ja ye mine menda me njô bôte Bén-Hadad.
Ajô Kédar a bijôé ya Hatsor mbie Nébukatnétzar njô bôte ya Babilôn a nga dañe bita. Avale di Nti a jô na: kôlaʼane si, betan mi ke wosane Kédar, miasané bilik e be bone ya jôb da tôô!
Be nyoñe menda bindelé map, a mimbame biyeme miap, be vaʼa bindelé biab, mimbeʼe miab mise a bekamel bap, be yôtaʼane be na: Woñe mimfaʼa mise!
Mataʼan, kelan avô, faʼane bibé mi tabʼété, mia bôt mi too Hatsor! Nalé Nti a jô; amu Nébukatnétzar, njô bôte ya Babilôn, a nyoñeya ntyiʼan wo wosane wo, a bili asimesan e tele wo ngame yat.
Kôlaʼane si, betan a wosan ayoñ e ne ne mieññ, môt a too te jôm ja tyelé nye nleme yôp, nalé Nti a jô. E nji bi mbé ngʼangôñ, e too étam.
Bekamel bap ba ye saaban, a bizuʼu ya mimbame biyeme miap bia ye bo jôme nsa; ma ye seʼese be e bivuñulu bise, ba ba tyeñe zele jabe mekuk, a ma ye soo bidime biap mimfaʼa mise, nalé Nti a jô.
Hatsor a ye bo étabaʼa bemvu ya fé, melunga nnôm éto, tekeʼe môt a ye beta tabe wé, tekeʼe môta binam a ye beta lôte môse valé.
Mejô Nti a nga kobô nkulu mejô Yérémi ajô Elam, atataʼa njôane Sédékias, njô bôte ya Yuda mme mana na:
avale di, Nti ya minsamba mewosan a jô na: ô lôô ma buʼu élaé Elam, bembômô bibuma ya éwôlô jé.
Ma ye zuu bivuñulu binyin bʼElam, bi soʼo mekuʼu menyine ya yôp, tekʼayoñ éziñ da ye bo te minkôme yʼElam mia so wé.
Ma ye bo bôte yʼElam na be fôʼôban ôsu besiñe bap a ôsu ya ba ba jeñ ényiñe jap. Ma ye zuu bidim a ayôñe yʼayaa dame be be, nalé Nti a jô; ma ye lôme nkpwaté mekôn mvuse jap, akekui me jianeya be.
Ma ye telé éto njôane jam Elam été, a wôé njô bôt a bivete yʼété, nalé Nti a jô.
Vʼasuʼulan, ma ye bulane minkôme yʼElam, nalé Nti a jô.
Mejô Nti a nga kobô ajô Babilôn, si Bekaldééñ, anyu nkulu mejô Yérémi.
Katane de foé e meyoñ été, boʼone na be wôʼô de, betaʼane nlinga yôp! Boʼone na be wôʼô de, te mia solé de! Jôʼane na Babilôn a nyoñebaneya! Ôson ô yianeya Bél nyô, woñ ô biya Mérôdak! Biveʼelaʼa bié bi ne nkpwelan bi ne njalan a ôson, bengunemelane bé ba ko woñ!
Amu ayoñ da bete na e zu wosane Babilôn, e soʼo mfaʼa yʼakôé, da ye veñesane si jé bilik, teke fe bôt été; bôt a betit bese be maneya tup.
Melu mete a éyoñe te, nalé Nti a jô, bone bʼIsraél a bone be Yuda ba ye beta so nsamba wua; ba ye wulu be yônôk a jeñe Nti, e Zambe wop.
Ba ye nyoñe mefoé ma so Sioñ, a ba ye ke mfaʼa zene te; zaʼan, latan a Nti a bo nye élat é ne tekʼavuan!
Bôte bam be mbe mbame mintômba mi nga jañ; bebaʼale bap be nga dimili mie, be nga yale mie zene fe beta minkô; mi nga ke minkôle minkô, mi vuan éjôʼôba jap.
Ba bese be nga koone mie be nga mine mie. A besiñe bap be mbe be jôʼô na: bi nji bo mekua, amu be nga bo Nti abé e vôme zôsôô a né, be nga bo Nti abé , ndi nleme bʼésaa bap.
Tuban, kôlaʼane Babilôn, kôlaʼane si Bekaldééñ, a boʼon ane beyôm bikela e nlô mone mbame biyem!
Amu ô lôô mamien ma ye so a bo na nsamba beta meyoñ ma so akôé ô bet a wosane Babilôn; ba ye tebe minnoñ a wosane nye, a nyoñe nye; mekoñ mʼélaé map me ne ane ma môta mewosan a ne ntyetyeñ, nye a ne te bulane zesé.
A Kaldé a ye keebane nsa; ba bese ba ye sa nye ba ye jaé, nalé Nti a jô.
Yaa, vaʼan, fônan, mia mi nga telé éliʼi jam soé, yaa, yelaʼan ane étoñe mone ngale nyak ja yôô abui; tatan ane bikabela bi ne ngu!
Nyua wônan a ne e beta ôson été; nyô a nga biaé mia a kate bete asu; yenane na a nʼayoñ da dañe mvus, nkôte si, si mfum, élik.
Amu ôlune Nti, bôt ba ye bo te beta tabʼété, a ye bo ase ve melunga, môt ase a ye lôte bebé Babilôn a ye bi ébuʼanyu a mo a loñe mefôle mé mese vioñ.
Tebaʼan minnoñ ya wosane Babilôn mbômaʼan, mia bese mia kolé élaé , wuʼane nye, te kamane mekoñ amu a nga bo Nti abé .
Yôtaʼane nye ngame yat mimfaʼa mise! A same mo; mimbôkaʼa mié mia buʼi; mimfine mié mi tyambaneya, amu akunaʼa Nti nde le, kunane miabebien be nye! Boʼone nye aval a nga bo!
Vaʼane nyô a mias e Babilôn nalé fe nyô a belane mvitane fa éyoñe nkôane bidi! Ôsu ya nkpwaté mekôn étibelaʼa, môt ase a fombôʼô bôte bé, môt ase a tubuk a ke si jé.
Israél a ne ntômba ô dimiya fé, e wu bengbwengbwen be nga titan; njô bôte yʼAsiri nyʼa nga taté mine nyʼôsusua; a nyô a nga suʼulane buʼu nye bives a ne Nébukatnétzar njô bôte ya Babilôn.
Ajô te nde Nti ya minsamba mewosan, e Zambe Israél a jô na: ô lôô, ma ye wosane njô bôte ya Babilôn a si jé avale me nga wosane njô bôte yʼAsiri.
Ma ye bulan Israél abemba dé, a ye bi bidi bié ya Karmel a Basañ, a ñwôʼane bidi mvaé wé wo ye jaé e minkôle mi Efrayim a e Galad.
Melu mete a éyoñe te, nalé Nti a jô, ba ye jeñ ékob Israél ve ja ye bo momo, nalé fe abé Yuda ve da ye bo te beta yené, amu ma ye jamé mebukaʼa ma ye lik.
Betek a wosane si ya Meratayim, a wosane bôt be too Pôkôd! Be wôé be, be jiane be a kui nyô a suʼulan, nalé Nti a jô! Be boʼo jam ese me nga bendé.
Za beta éduñe bita a ne si nyô, za mbia nzametaʼane nyô!
Nalé a ne boban aya? Babilôn a mbe ôkutaʼa wo tyaʼa si ése; nye a ntoo mbôlane bifuse nyô. E meyoñ été, a ntoo vʼéko woñe nkôte si.
Me nga lame nye ôlam, a ô biliya, a Babilôn, wo te yeme nalé! Nné ane be nga koone wo ve bi wo, amu ô nga wosane Nti!
Nti a yoéya énane mengale jé, a a dutuya mengale yʼayaa dé amu ésaé Zambe, Nyô a ne Nti minsamba mewosan e si Bekaldééñ nje le.
Zaʼane Babilôn, mi soʼo akuʼu si, yoʼone mengune mé, kelane mia bôʼane bikôndôk été ane mevise mimbom a tyame nye ne meñ, mebukaʼa mʼéziñ me boʼo te liʼi be nye.
Wôane beyôme benyaʼa bé bese, be kele vôm ba tyiʼi betit! Ngoʼo be! Amu môse wob ô kuiya, nalé fe éyoñe melebe jap.
Minyône mi bôt ba tup a mi befam awu ya Babilôn mia kate foé akunaʼa Nti, e Zambe wongan, e Sioñ, nalé fʼakunaʼa ya nda Zambe jé!
Loʼone bewua élaé be wosane Babilôn, nalé fe ba bese ba yeme belan élaé ! Vulane nye minkan mbômaʼan, môt éziñ a boʼo te tup, yakaʼane nye ane mimboone mié mi né, boʼone nye avale a nga bo! Amu a liti émiene bimeñ mfaʼa Nti, mfaʼa Nyô yʼIsraél a nʼétyi.
Ajô te bisoé bendômane bié bia ye ku e mevôme mé, a bôte mewosane bé bese, ba ye kpwéban évô môs ôte, nalé Nti a jô.
Ô lôô ma jeñe wo abé a môta bimeñ! Nalé Nti ya minsamba mewosan a jô; amu môse wôé ô kuiya nalé fe môse melebe wôé.
Nyô a ne bimeñ a ye kolé a ku, a teke môt a ye bete nye si; ma ye futi nduan e bitisone bié, a ja ye mine bembômaʼan bese.
Avale di Nti ya minsamba mewosan a jô na: Ba tibili bone bʼIsraél a bone be Yuda nsamba wua; ba bese be nga kee be minkôm ba bi be a ba bene suu be.
Ve nkôté wob a ne ngu, Nyô jôé dé e ne na Nti ya minsamba mewosan: a ye Kaman ajô dap asu ya ve si awoʼon a évôvoé e be bôt be too Babilôn.
Nkpwaté mekôn wo wosane Bekaldééñ! Nalé Nti a jô, wo wosane bôt be too Babilôn, bivete bié a beyeme mame bé!
Nkpwaté mekôn wo wosane bôt be nʼéngelezek! Be boʼo mekut! Nkpwaté mekôn wo wosane mimbene mié! Woñ ô tame bi be!
Nkpwaté mekôn wo wosane bikabela bié a bevagoñe bita bé! Wo wosane bôt be ne te mfi be too zañe jé! Be veñesaʼane binga! Nkpwaté mekôn wo wosane akume dé! Be maneʼe sa de!
Mfum ô wosaʼane mendime mé! Me veleʼe! Amu si éte é ne nyô bengunemelan, A be ne feʼe njañan amu ajô e beangôndô be biôm bete, mbe ba dimili ba bese ba kañe be fek.
Ajô te bôte be to nkôte si baa be betite ya fé ba ye tabʼété, a beéngutu ba lôñe bitabaʼa biab été; bôt ba ye bo te beta tabʼété; ba ye bo te beta tabʼété a kui miaé mise.
Avalʼane Sodom, Gômor a bitison bia bôman, mbie Zambe a nga bulekan, nalé Nti a jô, môt éziñ a ye bo te beta tabʼété, a môta binam éziñ a ye bo te beta lôte môs été.
Tame yene bôte ba so akôé, betʼayoñ a bejô bôt be ne biwôlô mbe ba vee ôyo e mekuʼu ya si.
Ba mese élaé a ngambʼakoñ, be ne bewôé bôt, éngôngole momo, tyiñ jab ja sôk ane mañ; be bete bikabela yôp, be tele minnoñ ane môte wua asu mewosan, wo ba wosane nye a ngone Siôn!
Njô bôte ya Babilôn a wôʼôya foé, a mo mé me teʼeya, biyebe bi biya nye, a mintaé mi funaʼan ane mi minga a biaé.
Ane ngbwengbwem ja so afane Yordan é keleke mevôme zôʼé é ne éyoñ ése, avale te, ane nkabeke dis, ma bo bôte na be kôlô Edom, ma lôme bisoé bi wosane nye avôl avô. Amu za a ne ane ma? Za a ne telé ma aba mejô? A mbaʼale mintômba mbé a ye tebe asu dam?
Amu ajô te vôʼôlaʼane ntyiʼane Nti a nyoñeya, wo wosane Babilôn, a asimesan a bili da wosane Bekaldééñ! Bebela na ba ye woʼotô be ane bone ya bone mimbame biyem, bebela na ba ye veñesane vôme wobe bilik.
Si ja bulekan amu éduñe ya nyoñane Babilôn, a beta zôʼé a wôʼé e zañe meyoñ .
Avale di Nti a jô na: ô lôô, ma ye bete évuñulu ja tyam, é wosane Babilôn a bôte be too Léb-Kamayi.
Ma lôme beseʼese be wosane Babilôn mbe ba ye seʼese nye. Mbe ba ye liʼi si jé ne ngeññ; amu môse bidim, ba ye suʼulane nye yôbe mimfaʼa mise.
Be koléʼé élaé e nyôle môt a kolé élaé , e nyôle môt a bo mebun alôʼô bityé dé été! Te léane bendômane bé! Jiʼane nsamba mewosane wé ne meñ!
Bebalé meveñ a kui awu be kpwaʼak e si Bekaldééñ, a ba be ne nlumane mekoñ e minjoñe ya Babilôn.
Amu Israél a Yuda be nji bo minkuse mi Zambe wop, mi mi Nti ya minsamba mewosan. Akôsa bo na si jab é bili mekua ntet a ntet asu Nyô yʼIsraél a nʼétyi.
Tubane Babilôn, a môt ase a nyiʼi ényiñe jé, te taban évô amu ékobe jé! Amu éyoñ akunaʼa Nti nje ji; a ye bulane nye jôme ja yiane nye!
Babilôn a mbe élaé or e wo Nti été, nje é nga bo si nyô ése na é sok; meyoñ me nga nyu woone wé, ajô te me nga taté na ma fôtan ane mekut.
Atemeteme na Babilôn ve ku, a ntoo mbôlan! Koʼone nye mvôñ, nyoñane biañ asu fôle jé, ndôʼôtô na ja ye yet.
Bi nga kômbô yete Babilôn, ve a nji ke bo mvoʼé . Nliʼane nye, a e nkean, môt ase, e si jangan, amu ntyiʼan ajô wé wo bet a kui yôp, a kui minkut.
Nti a bo na zôsôô wongan a yené, zaʼane bi kañete ésaé Nti, e Zambe wongan Sioñ.
Jebane mekoñ mʼélaé, jalaʼan mimfeʼe miap! Nti a fôʼôya nsisime bejô bôte ya Beméde, amu a bili nkômban ya tyame Babilôn. Amu akunaʼa Nti le, akunaʼa ya nda Zambe jé.
Betaʼane nlinga wo wosane mimfine ya Babilôn! Yemetaʼane mmomban, telaʼane bemombô, kômane mevôme ya yabe asoé! Amu Nti a bili jam a kômbô bo, a a bo jam a nga tote na a bo bôte be too Babilôn.
Wo ô too mfôm abui asôé a ô bili jama akum, asuʼulane dôé e soya e too abim ane ôzañ akume viôé ô né!
Nti ya minsamba mewosan a kaneya de ngana a Emiene na: yaa, ma ye jalé wo a bôt ane nge be mbe meselek, a ba ye yôtane wo miñyône mevak,
a nga bo si a ngule jé a nga bo mbôkaʼa yʼémo a feʼe jé, a nga ndamé yôp a atyeñe dé.
Eyoñ a ve tyiñ , mendim ma kôane yôp; a bo na minkut mi bet mi soʼo akuʼu si. A bo feleves asu mveñ a kuli évuñulu e vôm é solô.
Môt ase a ntoo asuk e ñyemane wé été, mmé or ase a wôʼôson, amu éveʼela jé é ne nkpwelan; amu bengunemelane bé be ne ve minsos, mvebʼényiñ ô nji bo be be.
Be ne foʼo ve momo, ésaé é ne teke jam; ba ye bo momo éyoñ melebe mab ma ye so.
Nyô a ne ngabe Yakob, a nji bo ane be; amu nye a mé biôme bise, a dañe dañ ayoñe ya ngabe jé, jôé dé e ne na Nti ya minsamba mewosan.
Ô nga too ôkutaʼa wom, mengale bita. A wo, me nga bômôlô meyoñ . A wo, me nga tyame bijôé.
A wo me nga bômôlô ékabela ba môt a bete je yôp. A wo, me nga bômôlô vagoñe bita a môt a too nye yôp.
A wo, me nga bômôlô fam a minga. A wo, me nga bômôlô nnôme môt a mongô. A wo, me nga bômôlô ndôman a ngone minga.
A wo, me nga bômôlô mbaʼale mintômba a mbame wé. A wo, me nga bômôlô nsenane si a bivôle bié a bo bie ésaé. A wo, me nga bômôlô bengovina a bôte metiñ;
ma ye bulane Babilôn a bôte bese be too si Bekaldééñ abé ese be nga bo Sioñ mise menan me lôô, nalé Nti a jô.
Me nyô, me ne wo ngame yat a nkôle wo tyam, nalé Nti a jô, wo ô nga tyetyame si ése! Ma ye same wo e wo wome ngame yat, a ma ye biʼiti wo ô soʼo mekôme yôp, a ma ye bo wo nkôle wo yôñe nduan.
E be wo, ba ye bo te dutu toʼo mekoʼo yʼabuʼu nda , toʼo mekoʼo ya mbôkaʼa; amu wo ye bo melunga nnôm éto, nalé Nti a jô.
Betaʼane nlinga e si! Loñane toñ e meyoñ été! Kômane meyoñ me ke wosane nye; loʼone bijôé yʼArara, ya Mini, yʼAkenaz bi wosane nye, tobane beta njôô bezimbi a wosane nye! Boʼone na bikabela bi subu ôsu ane meselek ma kamane mebien!
Kômane meyoñ me wosane nye, baa be bejô bôte Beméde, bengovina bé, bôte metiñe bé a si ése é nʼéjôé jabe si.
Si é bulekaneya, é fôʼôsaneya; éyoñe ôsimesane Nti ya wosane Babilôn wo tôéban: a bo si ya Babilône biliʼi bi ne teke môt.
Bewosane ya Babilôn be jôʼéya mewosan, be liʼiya be too e bitison bi bili alem; be vuaneya éwôlô jap, be ntoo ane binga; be futiya nduane menda mé, be téya mengôñe mé.
Mmate mbi a mate a ke tôbane mmate mbile mbok, nkatefoé ki nkatefoé mbok asu ya kate njô bôte ya Babilône foé na tisone jé é nyoñebaneya ataté akuʼu di a kui akuʼu avok.
Mebôñ (mʼasôé) me nyoñebaneya, a be nga diʼi bingas a nduan a bôte mewosan ba ko woñ.
Amu avale di Nti ya minsamba mewosan, e Zambe Israél a jô na: a ngone ya Babilôn ô ntoo ane vôme ba vaa bidi bikôlaʼa éyoñe ba tyaʼa bie a mebo; étun éyoñ é ngenane na éyoñe ya nkôane bidi ô so asu dé.
Nébukatnétzar, njô bôte ya Babilôn a maneya mine ma, a maneya kandé ma; a veñesaneya ma me bo viek ô nʼékôkoé; a maneya mine ma ane beta tit, a jaléya abume dé a jôme me nga bili é too édima; a vaaya ma.
Evô é maneya bobane nyôle jam a minsône miam é kpwaʼa Babilône yôp! Nalé minga a too Sioñ a jô. A metyi mam me tabeʼe be bôt be too si Bekaldééñ! Nalé Yérusalém a jô.
Ajô te nde Nti a jô na: ô lôô ma ye kaman ajô dôé, ma ye kune wo! Ma ye vele mañe ya Babilôn, ma ye kôtô anjeñe dé.
Babilôn a ye veñesan avise mekok , étabaʼa bemvu ya fé, jôme ba kpweʼele anyu a mo a éwovioé; bôte ba tabʼété ba ye bo momo.
Ba ye nyé nsamba ane bone bengbwengbwem, a bam ane bitoñe bengbwengbwem.
Eyoñe be maneya wobane nduan, ma ye kômesane dina wop, a ma ye bo be na be bili bilam, nalé ba ye bo mevak, a ke ôyo melom, te nguleya beta vee, nalé Nti a jô.
Ma ye bo na be ke vôme ba tyiʼi betit ane bone mintômba, ane beyôme mintômba a bikela.
Ngoʼo Sésak a nyoñebaneya! Duma ya si ése e vasebaneya! Ngoʼo Babilôn a ntoo bilik e meyoñ été!
Mañ me beteya Babilône yôp, ézuʼu mendime jé é yandaneya nye yôp.
Bitisone bié bi ntoo bilik, a ntoo si mfum, nkôte si; si môt a nji fe tabe, e vôme môta binam éziñ a nji fe lôt.
Ma ye wosane Bel e Babilôn, jôm a nga min, ma ye vaa nye jʼanyu, a meyoñ ma ye bo te beta tundane ke wé; mfin ôbiene ya Babilôn ô kuya!
Mia bôte bam, kôlaʼan ézezañe jé, a môt ase a nyiʼi ényiñe jé, ôyap a ayôñ ayaa Nti,
nleme wônan ô za bili atek, a mi za ko biduñe bia wôʼôtane si nyôna woñ! Ane mbu ane ébubua ane mbu ôvok ane ébubua évok; évô ja ye bobane si; ntibi bôte yôp a ye wosane ntibi bôte mbok.
Amu ajô te ô lôô melu ma zu mme ma ye wosane bengunemelan ya Babilôn be ne nkpwelan, a si jé ése ja ye bo ôson été; mimbime mié mise mia ye ku ézezañe jé.
Eyoñe te yôp a si a biôme bise bi nʼété bia ye lomé Babilôn jia ndañan; amu betyam ba ye kubu nye yôp be soʼo akôé, nalé Nti a jô.
A miñwuane yʼIsraél, Babilône fe a yiane ku avale Babilôn a nga kpwé miñwuane ya si ése!
Befam awu nkpwaté mekôn, kelan, te teban! Mi simesaʼane Nti mi too ôyap, a Yérusalém a bii éto minleme mienan été!
Bi nga too ôson été, éyoñe bi nga wôʼô meta; ôson ô nga yalé mesu mangan éyoñe bikuu bi nga so e vôme yʼété a ne Nda Nti.
Ajô te nde, ô lôô, melu ma zu, nalé Nti a jô, mme ma ye wosane bengunemelane bé be ne nkpwelan a e si ése, miñwuan mia ye suu abuk.
Toʼo na Babilôn a bet a kui yôp, toʼo a bo aleme na e bo te kʼanyiine, betyam ba ye wosane nye ngame jam, nalé Nti a jô.
Nyôn wo wôʼé ô soʼo Babilôn, nalé fe beta éduñe si Bekaldééñ.
Amu Nti a sa Babilôn, a bo na beta tyiñe wé a tabʼévô; mendime mé ma sôk ane beta bʼasôé, ba ve tyiñe ngu.
Yaa, ntyam a zu wosane nye, a zu wosane Babilôn; mimbene mié mi biliya, bilaé biap bi buʼubaneya. Amu Nti a ne Zambe a yeme ve maʼan, a bulane môt ase jôm é nʼénjé.
Ma ye bo bivete bié, a beyeme mame bé be bili bilam, nalé fe bengovina bé, bôte metiñe bé a mimbene mié: ba ye ke ôyo melom, a ba ye bo te fe beta vee, nalé njô bôt, nyô jôé dé e ne na, Nti ya minsamba mewosan a jô.
Avale di Nti ya minsamba mewosan a jô na: ndame mimfine ya Babilôn ja ye bôéban ne meñ, mimbé mié mi nʼôyabe yôp mia ye diʼiban a nduan; éyoñe te ésaé bôt be nga bo ja ye bo zezé. Meyoñe bikuu me nga wu njuk asu nduan.
Abendé nkulu mejô Yérémi a nga ve Séraya e mone Nériya, ndaé Maséya, éyoñe ba Sédékias, njô bôte ya Yuda be nga ke Babilôn mbu nyini Sédékias a nga jôô. E too na Séraya a mbe évete bebaʼale akum. 
Yérémi a nga tili bidim bise bi nga yiane kui Babilôn, mejô mese me ne ntilan ajô Babilôn e kalatʼéziñ été. 
Yérémi a nga jô Séraya na: Éyoñe wo ye kui Babilôn, wo ye bômbô évévé ya lañe mejô mese ma, 
wo ye jô na: A Nti, womien ô nga kobô ajô ya vôme nyô na a ye vaaban, a na, toʼo bôt toʼo betit, teke jôm ja ye beta tabʼété, ve na a ye bo bilik nnôm éto. 
A éyoñe wo ye mane lañe kalate nyô, wo ye tiñeti akoʼo été, a wua de ézezañ ôsôé Efrat. 
Wôna wo ye jô na: Avale di nde Babilôn a ye nyoñ, a ye bo te beta tebe tetele amu bidime ma ye soo bie be nye; ba ye ku be teʼeya. Amané ya mejô me Yérémi nde le.
Sédékias a mbe mimbu mewôm mebaé a wua éyoñ a nga tebe njôô, a nga jôô mimbu awôm a wua Yérusalém. Nyia a mbe jôé na Hamutal, ngone Yérémi ya Libna.
A nga bo mam me nʼabé e mise me Nti, e mezene mese, avale Yôyakim a nga bo. 
Mame mana me nga kui amu ayaa Nti e nga yené Yérusalém a Yuda ngame yat, a kui a nga wua bʼôyab a asu dé. Ve Sédékias a nga ben éjôé njô bôte ya Babilôn.
Mbu ébulu ya njôane wé, ngon awômô é too melu awôm, Nébukatnétzar, njô bôte ya Babilôn, a nga zu a nkane mewosane wé a wosane nye; be nga vule minkan ôsu vié, be nga lôñ alem e bômaʼane nye. 
Tison é mbe ndilane bita a kui mbu awôm a wua njô bôte Sédékias a nga jôô.
Ngone nyini é too melu ébu, mfumbale zaé a too ngu e tison été, bidi bi jembaʼane fe asu bôte ya ngume si, 
zen é nga yombô tison; nde bôte mewosan bese be nga tup a kôlô tison alu, be lôtôk e zen é ne mbé , zañe mimfin mibaé, bebé afube njô bôt, Bekaldééñ ki be bômaʼane tison. Be nga ke zene yʼAraba. 
Ve nkane bita Bekaldééñ ô nga tôñe njô bôt a koone Sédékias minjeʼese ya Yérikô, a nkane bita wé ôse ô nga mialan a ke nye ôyap. 
Be nga bi njô bôt a kee nye be njô bôte ya Babilôn e Ribla e si ya Hamat; a a nga tyiʼi nye ajô. 
Njô bôte ya Babilôn a nga bo na be wôé bone be Sédékias émien a lôô; avale te fe a nga bo bivete ya Yuda e Ribla. 
Wôna a nga bo na be tube Sédékias mis a bo na be kaʼa nye a bengôkob be mvot. Njô bôte ya Babilôn a nga kee nye Babilôn a futi nye mimbôk a kui môs a nga wu.
Ngone tane é too melu awôm, mame ya mbu awôm a ébulu Nébukatnétzar, njô bôte ya Babilôn a nga jôô, ñwô Nébuzaradañ, évete bezimbi ja saane njô bôte ya Babilôn, a nga zu Yérusalém. 
A nga diʼi Nda Nti, nda njô bôt a menda mese ya Yérusalém; jaʼane beta nda ase, a nga diʼi je nduan. 
Nkane bita Bekaldééñ ôse ô mbe a évete bezimbi, ô nga mane tyame mimfine mise mi nga bômane Yérusalém.
Nébuzaradañ, évete bezimbi, a nga kee awutuk a mebukaʼa me bôt me nga liʼi Yérusalém, ba be nga ke ngame njô bôte ya Babilôn, a mebukaʼa me bôt ba tiñe biôm. 
Ve da, Nébuzaradañ, évete bezimbi, a nga liʼi bevoʼo ya Yuda be mbe nsamba bedañ azoé, be liʼi be too bekôme mindiʼi mi woon a bebo mefup.
Bekaldééñ be nga buʼu beta mekône me mvot me mbe Nda Nti, metin, mañ me mvot me mbe Nda Nti be nga kee mvot ése e Babilôn. 
Be nga nyoñe meviek, bisobelé, atyeñ, bilaé, mekob a biôme bi mvote bise be mbe be belaʼane bie. 
Evete bezimbi é nga nyoñe fe befandé, bikanda bi nduan, bisua, meviek, bibi bifufup, metôk a bidoʼo bisua, jôm ése é mbe or a jôm ése é mbe argent. 
Beta mekône mebaé, mañ a benyaʼa be mvot awôm a bebaé be mbe tin, mbe njô bôte Solômon a nga bo asu Nda Nti, biôm bi mvot bite bise adite dap te kʼayemé. 
Ve mfaʼa beta mekôn, ô too menyiʼi me mo awôm a mebaé ô nga bômane de; afibe dé e mbe anyu anyiin: e mbe nlom été. 
Mendoʼo me mvot me mbe de yôp; andoʼo da e mbe ôyabe yôp menyiʼi me mo metan; ntiñane bibuma bi grenade ô nga bômane mendok, bise bi too mvot; akône baa e mbe fe avale te a begrenade bé. 
Bibuma bi grenade bi mbe mewôm ébu a bisaman mimfaʼa mise a bibuma bi grenade bise bi mbe mbômaʼan bi mbe ntet.
Evete bezimbi é nga nyoñe Séraya Ntuni-nnen, Sôfôni baa ntuni a bebaʼale mimbé belaa. 
E tison, a nga nyoñ évete bôte mewosan, nalé fe bôt awôme ya nseñe njô bôt a ntilimam évete nsamba mewosan é mbe é bili ésaé ya nyoñe bôte bisaé, a bôte ya Yuda mewôm mesaman; bôte bete bese be mbe Yérusalém. 
Nébuzaradañ a nga kee be be njô bôte ya Babilôn e Ribla. 
Nye ki ve bo na be wôé be awolo te ébien e si ya Hamat. 
Avale di nde bôte ya Yuda be nga ke minkôm ôyap a si jap. E bôte Nébukatnétzar a nga kee be minkôm mbe ba: mbu zamgbwale Beyude 3.023; 
mbu awôm a muam Nébukatnétzar a nga jôô a nga kee bôt 832 be soʼo Yérusalém; 
mbu mewôm mebaé a lale Nébukatnétzar a nga jôô, ñwô Nébuzaradañ évete bezimbi é nga kee Beyude 745 minkôm, bese bôte 4.600.
Mbu mewôm mela a zamgbwale Yôyakin, njô bôte ya Yuda a nga ke minkôm, ngone awôm a baa é too melu mewôm mebaé a metan, ñwô Evil-Mérôdak, njô bôte ya Babilôn, mbu ôsu a nga jôô, a nga telé Yôyakin, njô bôte ya Yuda, e duma dé été, a a nga vaa nye mimbôk. 
A nga kobô nye mvoʼé a telé éto njôane jé é dañe ji bejô bôte baa be be be nga too Babilôn. 
A nga bo na be tyendé nye mengômesan me mbôk a Yôyakin a nga di vôm a né nté ôse a nga vee. 
Mbelan be nga belane nye, mbelane yʼéyoñ ése ô mbe nye nkôman be njô bôte ya Babilôn, môs ane môs , akekui môs a nga wu, nté ényiñe wé ôse.
Za akaʼa étame tisone nyô é ntoo di nyô é nga too bôte ne lut melu mvus! Nyô é nga wum e meyoñ été é ntoo ane nkus. Nkpweʼe tison ô nga jôô bifuse mesi o ntoo éyoñe ji asu bisaé biʼalo.
Ja yône ngum alu, milik me lene je memañ. Ba bese be nga nyenyeʼe je teke môte wua a volô je nlem . Bemvôé bé bese be boya je njoñ, be ntoo besiñe bé.
Eyoñe Yuda a ke minkôm, ôsame a éto ôlo bi lateya nye. Yuda a too bikule zañ, ve a kate bi awoʼon. Bekpweʼele bé be diliya nye ôfanefane vôm.
Mezene ma ke Siôn me ne ôlun été amu bezuu abôk be liʼiya me ébooé. Mevôme mé ya bôte ba sulan me ntoo ne ngongongo, a betuni bé ba sôôé abuk. Bengo be binga bé ba wôʼô ôlun; jame te e nʼayô mfaʼa wé.
Bôte be ne nye ngame yat be dañeya nye besiñe bé be too mvoʼé . Nti nye a tulu nye nlem amu abui melo dé. Ayôme bongô dé da ke minkôm be tele nsiñ ôsu.
Yérusalém a dimiliya étôtoʼo jé ése bivete bié bi ntoo ane minkok mi nji fe yene jôme ya di, a mmie mia ke ñwua ngal ôsu, ngule momo.
E biyoñe ya ôsame wé nyô a ényiñe ndeñendeñe jé ji, Yérusalém a simesane mam mese a nga bili me mbe mvaé melu mvus, éyoñe bôte bé be nga ku e mo besiñ, teke môt a volô be, bôt be ne nye ngame yat be nga yene nye a woé njañane wé.
Yérusalém a nga bo abé dé abui abui ajô te a ntoo jôm é ne mvin; ba bese be mbe be seméʼé nye ba biasé nye éyoñe ba yene soé jé; mfaʼa wé a liʼiya nye ve na a sôôé abuk a lume mvus.
Ezingi jé é beʼe mebate ya mvine jé, a nji boʼo a yemek e jam da ye kui be nye; ajô te nkuane wé ô kuiya be nye atemetem, ve teke môt a volô nye nlem . A Nti! Ô lôô ôsame wom! Amu nsiñe wom a dañeya!
Nsiñ a maneya sa jôm ése Yérusalém a nga bili é too nyʼédima. A Yérusalém a maneya yene meyoñe bikuu me nyiʼin e vôme wé a nʼétyi, e ma ô nga ve atiñe na me bo te nyiin ésulane bôte jôé.
Bôte bé bese ba tat: ba jeñe bidi; be maneya ve jôm be nga bili é too édima asu bidi, ane be ne beta ve binyiñe biabe ngu. Tame yen a Nti a fombô ane me ntoo nsilibane si.
Avale jame di e ngenane te kui be mia mia lôte njoñ, fombaʼan a yen nge mintaé mife mia funan émiam e mie Nti a veya ma e môse ya beta ayaa wé.
A too yôb été, a lômeya nduan é diʼi ma bives, a dañe bie ngu; a yaaya avot e mebo mame si a sôʼôlô ma kayale; a boya ma me tabe étam a kone môs ôse.
Nti a lôô bikobe biam me nga bo, bi boya atiñ e wo wé été, bi beteya a kui me tyiñ . Nti a boya ngule jame momo jôm, a kalaneya ma e mo besiñ mbe me se nguleya bo jam.
Nti a maneya titane biwôlô bezimbi bise me nga bili; a nga tôkane nkane bita ya wosane ma a mane wôé bisoé bi bôte biam. Nti a maneya miate éndune ngone ya Siôn anʼébuma ndiʼi woon e vôm ba miate bibuma.
Mam mete mme ma bo na me yi, milik ma kui me mis amu nyô a ne volô ma nlem a beta wômôlô ényiñe jam a keya ma ôyap. Bone bam be ntoo éngôngo amu nsiñ a maneya dañ.
Siôn a same mo môte ya volô nye nlem a ne momo; Nti a maneya ve besiñ ba bômane Yakob na be tebe nye ngame yat, Yérusalém a ntoo jôm é ne mvin ézezañe jap.
Nti a ne zôsôô amu me nga bo abendé dé melo. Vôʼôlaʼan, mia meyoñ me bôte mese, yenane njuʼu wom. Bengone bam a bendômane bam be maneya ke minkôm.
Me nga loone bôt be mbe be nyekeʼe ma, ve be maneya duʼu ma. Betuni bam a bemvendé bam be nga wu e tison été: Valé be jeñe jôme ya di mfaʼa ya beta nyoñe ngu.
A Nti, tame yen aval ôlun me tele été, miñya mia boʼo mʼabum été nleme fe ntyaʼan amu me nga bo foʼo wo melo. Mfaʼa yʼatan nkpwaté mekôn ô maneya jiane mvoñe jam, e be mamien été ki foʼo vʼawu.
Be nga wôk ane ma tat ve teke môt a volô me nlem; besiñe bam bese be nga wôʼôtane njuʼu wom, be nga vak amu wo ô nga bo me de; boʼo na e môs ô nga telé ô zu, éyoñe te be fe ba ye tôban ane me bili.
Abé dab ese e zaʼak asu dôé ô bo be ane ô nga bo ma, amu mbia mimboone miam mise. Amu mintate miam mi nʼabui a nleme wom wo wôʼô mintaé.
Jia! Nti, ayaa dé été, a futiya Yérusalém e minkute si étôtoʼo yʼIsraél, a sôʼôlôya je é soʼo yôb a kui si! E môse yʼayaa dé a nji ke fe simesan ételé mebo jé.
Nti a maneya mine bitabaʼa bi Yakob bise te kʼéngôngo; ayaa dé été, a maneya tyam bitison biʼalem ya Yuda, a maneya wua bie si; a sameleya si a bejôô yʼété.
E beta ayaa wé été, a maneya buʼu ngul ése yʼIsraél; a bulaneya mbo nnôme wé mvus besiñ be too jam a boya Yakob da funane nduan ja yôñ a diʼi mimfaʼa mise.
A koléya élaé jé ane nsiñ, mbo nnôme wé ki nkômesane ya limiti je ane nyô a ne ngame yat, a maneya wôé jôm ése mis me mbe me yene mvaé, ayaa dé e kalaneya e nda Zambe ya Yérusalém ane nduan.
Nti a ntoo foʼo vʼane nsiñ; a mineya Israél; a mineya fe menda bejô bôte mé, a maneya tyame bitisone biʼaleme bié, du a miñyôn a jaléya bie e be ngone ya Yuda été.
A maneya buʼu akaʼa dé avalʼane di yʼafup. A maneya tyame vôm a mbe a tôbaʼane bia Nti a boya na bôt be vuan beta ésulan a Sabat e Siôn; e ngul yʼayaa dé été, a sameleya njô bôt a betuni.
Nti a beneya ataʼa metunaʼa dé a yene vôme wé a nʼétyi nyé. A kalaneya mimfine menda bejô bôte ya Siôn e mo besiñ, zôʼé é bobaneya e nda Nti avalʼane môs abôk.
Nti a tyiʼiya na a tyam akaʼa mekoʼo ya Yérusalém a limiya nko, a se nguleya bulane wo mvus te na a mane mine be; akak a mfin bi ne ôlun été, jina a ji vok bi ntoo ntyaman.
Mimbé mié mi maneya nyiine si été, a maneya tyame bie a té mengôñ. Njô bôte wé ba be bivete bié be ne mmialan e meyoñ été; metiñ me nji fe bo. Toʼo na bekulu mejô bé fe teke fe yene mam me too nlitane Nti.
Bemvendé ya Yérusalém be too si, teke kobô; be maneya kute mbuluk e minlô miap, be maneya jaé minkuta; bengo be binga ya Yérusalém ba luu minlô mfaʼa ya si.
Mise mam me jaéya a milik miñya mia boʼo mʼabum zôñ é tuiya ma amu mbia jam a kuiya be ngone yʼayoñe dam, amu bon a benyañebéé ba wu évé e mevôme ya tison me ne ndam
ba jô benyia na: Fôn a woon bi ne vé? A ba wu ane bôt be ne mbalane meveñ e mevôme ya tison me ne ndam, be nga jii e mebé benyia.
Ma ye beta jô wo aya? Asu dam za a ne veʼane wo, a me ne volô wo nlem aya a Yérusalém? Amu njuʼu wôé ô nʼanen foʼo vʼane mañ: Za a ne nguleya bo wo mvoʼé ?
Minyenane bekulu mejô bôé be nga yen asu dôé mi mbe momo a minsos be nji ke kulan ékobe jôé a bo wo na ô saʼale minkôm; foé jap, asu dôé, é mbe ve minsos a meduʼan,
ba bese ba lôte va ba kute wo mefas, ba loñe vioñ a meʼete nlô ya tebe ngone ya Yérusalém e ngame yat. Ye tison be mbe be loʼone na: Ntut abeñ, mevaʼa ya si ése, nje foʼo nyô?
Besiñe bôé bese ba dii wo menyu nyô, ba loñe vioñ a latane mesôñ, ba jô na: Bi maneya mine nye! E môs bi mbe bi yangeʼe ñwô wu, bi kuiya wô, bi lôô wô!
Nti a tôéya jam a nga tyik, a boya mejô a nga nyoñe ntyiʼan mimbu ya mvus. A tyameya te kʼéngôngo; a boya wo avaʼa besiñ, a beteya ngule ya besiñe bôé yôp.
Nleme wob wo yône be Nti. A akaʼa ya ngone Siôn, jôkéʼé miliʼi môé me lôt anʼôtôñe mendim! Te ve womien awoʼon, a nyia dise wôé a boʼo te woʼon.
Te tabʼévô, awolo anʼawolo, ve jalé ngum alu a miñyône miôé. Sôʼé e mam mese me ne wo nlem ane mendim asu Nti. Same mo môé yôbe be nye amu ajô ényiñe ya bitume bi bone biôé, mbie bia ku some zaé e mefefele minjoñ mese.
A Nti fombôʼô a yen za nye wo bo avale mboone di. Ye binga be ne kui vôme ya di e bone be nga biaé a nyeñele? Ye be ne nguleya wôé betuni a bekulu mejô jaʼane vôme wôé a nʼétyi?
Bisoé a minnôm ba bôbôane si; bengo be binga bam a bendômane bam ba ku mimbim a nkpwaté mekôn; wo jian e môse yʼayaa dôé, wo tyiʼi tyiñ te kʼéngôngo.
O maneya bañete bikowoñ besiñe biam aval ane môs abôk. E môs ayaa dôé da tôtan, teke môt a fam nge nyiñ, a Nti! Bone me nga yale a nyeñele besiñe bam be maneya wôé be.
Me ne môt a nga tôban ôsame e ntume yʼayaa dé si.
A wuluya ma a kee ma e dibi été ve sa éfufup.
Môs ôse, a kôñelane me wo wé e ngame yat biyoñ biyoñ.
A boya minsône miam a ékôbe jame na bi yômbô; a buʼuya bivese biam.
A bômaneya ma mfin ôlun a minjuk
a bo me na me tabe dibi été ane ba be wuya a ayap.
A feteya mʼézezañe mimfin me bo te kui atan; a boya na adite bengôkob e tibi me yôp.
Me juʼuya loon a sili mvolan ve a dibe meyeʼelane mam zen ése.
A dibeya zene jam a mekok me nʼanen, a boya mezene mam ékotekot.
A yenéya be ma ane urs a yabe, ane ngbwengbwem é solô.
A boya ényiñe jam ayaé, a nyôle jame ki te kʼafôʼôsan, me kateʼe kuli tyiñ .
A koléya élaé jé a telé ma ane jôm akoñ élaé dé da sôñ.
A maneya me lume mekoñ mʼélaé mé mese abum.
Bôt bame bese ba woé ma, môs ôse ma me ntoo be jia.
A jaléya abume dam a biloʼo bi nʼayô a nyuuya ma ôvuta.
A boya na mesôñ me buʼi ma e mekok a viseya ma asub été.
Ô wuaya ma me ke mvoʼé ôyap me vuaneya jôm ba loone mba ényiñ.
A me jôya na: Ndi nleme jam é maneya, ndi jam ya be Nti.
Nsimesane ma simesan ôsame wom a ndeñendeñe ya ényiñe jam bi ne ma ovuta a nsu.
Nleme wom wo simesan mam mete a ô teʼeya ma abum été.
Jam ma zu simesan e nleme wom été a me too de ndi nde di na:
Mvame Zambe é ngenane te man, a nkoon éngôngole wé ô ngenane te kui akuk.
Bia bobane mimfefé metyé mese. Nyeʼane wé ô nʼanen!
Nleme wom wo jô na: Nti a ne ngabe jam, ajô te ma ye tabe nye ndi.
Nti a bo ba be too nye ndi mvaé, nalé fe ba ba jeñe nye.
E ne mvaé ya yange nyiane Nti ô too évô.
E ne mvaé na môt a jibi minjuk éyoñ a ngenan ésoé,
a kele tabʼétam anyu e dii éyoñe Nti a veʼele nye,
a vitibiʼi, anyu e butu e mbuluʼu été, ndi é too na: Nti Emien a ye volô!
A keʼe nyô a bibi nye amañ, a a kañeseʼe nyu meta!
Amu Nti a nji bo nyô a wua bôte fé nnôm éto;
amu na akôsa yaa, ve nlem avôle ya tek amu mvame jé é nʼanen;
amu a nji vañe samele nge ve bone be bôt ôlune nlem .
Eyoñe ba tibi mimbôʼô mise ya ngume si e mebo si
éyoñe ba vôône môt jame da yiane nye asu Nyô a dañ nkôñ yôp,
éyoñe ba vañe kpwéé môt ajô, ye Nti a ne te yen?
Za a ne Nyô a nga jô, nalé ve boban? Ye Nti a nji bo nyô a jôô?
Ye abé a mvaé bi nji so anyu be nyô a dañ nkôñ yôp?
Vevea môt a yiane wôʼôlun amu jé? Môt ase a yiane wôʼôlune yʼabé dé.
Mfombaʼane mezene mangan a fase me, a mbulaʼane be Nti.
Mbetaʼane minleme miangan avale fe ane mo mangan e be Zambe a ne yôp:
Biabebien bi nga bo melo a bene metiñe môé wo Nti, ô nji ke jamé!
Ô nga feteban ayaa dôé été a tôñe bia, a wôé bia éngôngole momo;
ô nga sobô minkute yate na meyeʼelane mangan me bo te kui be wo.
Ô nga bo bia biôm bi ne nyé, mbuan e zañe meyoñ me bôte mevok.
Besiñe bangane bese ba diine bia anyu nyô.
Woñ a ébé, ntyaman a éndaman bi kuiya be bia.
Atôñe milik da lene me mis amu beta njuʼu a kuiya be bôte bam.
Mise mam ma kui milik teke tebe amu awoʼone momo,
akekui Nti a ye vitibi na a yen;
mis ma taé ma éyoñe amu ajô bengone ya tisone jam.
Ba be ne besiñe bam te kʼétom, ba jeñe ma anʼônon.
Ba jian ényiñe jam ébé be titiya mʼakoʼo nlô
mendim me yandaneya ma nlô; nde ma jô na: Me jañeya!
A Nti, me looneya jôé dôé me too bidoʼo yʼébé si;
ô wôʼôya tyiñe jam, te dibe melo môé éyoñ ma vebʼabuk a loone wo na ô volô ma!
E môse me nga loone wo, ô nga subu ma bebé a jô na: Te ko woñ!
Ô suñeya ajô dam a Nti, ô kôtéya ényiñe jam.
A Nti ô yeneya ane ba fite ma; tame tyiʼi ajô ya zôsôô wom.
Ô lôô akunaʼa dab ese a mulu me njoñe mab ya wosane ma.
A Nti wo wôʼô metaa map a ô lôô mulu me njoñe mabe ya ke ma e ngame yat.
Minkobô a asimesane ya besiñe bam bi ne me ngame yat môse mise.
Ô lôô na: Toʼo be too si nge tebe tetele, ma me ntoo jia yʼanyu dap.
A Nti, wo ye yaʼane be aval ane mimboone miab mi né.
Wo ye bo be minlem ayet, biyoʼé biôé bi kele be be!
Wo ye tôñesane be ayaa dôé été a jiane be e yôbe Nti si.
Jia! or a ntoo teke fe faé! Nya or a maneya tyendé! Mekoʼo me nʼétyi me ntoo mmialan e mebôta ya minjoñe mise!
Bidima bi bone be Siôn mbie bi mbe tañe nya or, jia! Be ntoo éyoñe ji ane mevieʼe me tyia, mboone ya mo me mmé meviek!
Jaʼane minkemvaʼa fe mi beʼe minleme benyia a mia nyia bone mebé; ve ngone yʼayoñe dam é ntoo njet ane bʼéngutu ya fé.
Ôyeme nyañebéé wo kabetane ndʼanyu jé amu évé. Bon ba sili belet ve teke môt a tyiʼi bʼôfufus,
ba be mbe be jaʼa bidi bi ne zam be nga wu zaé minjoñ; ba be nga yaé e bitôtoʼo mengômesan été be nga bune mekun éyoñe ji.
Mbia be mam me ngone ya bôte bam me nʼanen a dañ abé ya Sodom nye a kpwééban étun éyoñ te na môt éziñ a nambe nye.
Benazirieñ bé be mbe mfuban a dañe sut, nalé fe éfumulu a dañe menyañ; menyôle mab me mbe évele a dañe mekoʼo me nʼédima; minsise miab blum ane Safir.
Ba yené évindi éyoñe ji a dañe mvilaʼa, teke môt a beta yeme be minjoñ ékôbe jab ja kabetan e bives, é maneya kôt ane njaʼa.
Bôte nkpwaté mekôn ô nga wôé be nga bi maʼa a dañe ba ba wu a zaé. Mbe ba bok a nteʼan amu teke bidi ya mefup.
Binga bete, mbe be nga bili nyeʼan e mo map, bebien be maneya yame bone bap be bo be bidi e beta njuʼu ngone yʼayoñe dam été.
Nti a keya kui akuʼu yʼayaa dé, a sôéya ayaa dé e nʼayôñ. E Siôn, a boʼéya nduan ja diʼi nje é maneya mine mimbôkaʼa mié.
Toʼo bejô bôte ya si nyô toʼo bôt be too émo ji be nji bo nguleya buni na: Môt a wosane ma, nsiñ a ne nyiin e mimbé ya Yérusalém,
nalé a boban amu abé bekulu mejô bé, a minkobane betuni bé mbe be nga kuli metyi bezôsôô be bôt ézezañe jé.
Be nga ke ba ndeñe minjoñ ane mindindim, nseme metyi ô too be nyô. môt a too te nguleya nambe mengômesane map.
Be mbe be jôʼô be na: Kôlaʼan, mia mimvimvin! Kôlaʼan! Kôlaʼan! Te nambane bia! Eyoñe ba ke ba tub te yeme vôm ba ke, bikuu bi nga jô na: Be se nguleya tabe be bia ayap.
Nti Emien a maneya tyamelane be a nji fe beta fombô be; be nji semé betuni nge mvamane minnôm.
Mise mangan me nga kʼôsu a bili ateʼe zesé mfaʼa ya yange mvolan ô nji ke so. Bi too vôme bia mombô, bia fombô nsoon ayoñe bôt e se nguleya nyii bia.
Ba yemelane medaa mebo mangan avale bi se fe nguleya ke mevôme mangan, asuʼulane dangan e ntoo bebé; melu mangan me kpwaneya; yaa, asuʼulane dangan e soya.
Bôte ba kpweʼele bia be nʼavôle mebo a dañe bendôé ya yôp; ba ndeñele bia e minkôle yôp, e vôm ôzôm ô né, ba yabe bia.
Nyô a mbe ényiñe jangan, nyôô Nti a ne ñwoʼone mbon a biliya e bibé biap. Bi mbe bi jôʼôk ajô dé na: Bia ye nyiñe meyoñ été bi too éjijine jé si.
Fônôk a vak, a ngon Edom. Wo ô too si ya Ut! Elaé ja ye fe lôte be wo, wo ye bili bilam a telé womien sôsoé!
A ngone Siôn, ékobe jôé é maneya; Nti aa ye fe beta kee wo minkôm. A ngon Edom, ékobe jôé nje a ye ve melep . A ye kulan abé dôé.
A Nti ô simesaʼane jam e kuiya be bia fombôʼô a yen ane ba taa bia.
Akume dangan da dañ étyi e keya be bôte befe, menda mangan ki e be bikuu
bi ntoo bobenyui te kʼésaa benyia bangane ki ane minkus.
Bia nyu mendime ya menjeñe mangan ve taté ve moné, bia kuse fe njaʼa jangan.
Bi beʼe bôte ba tibili bia mvus; bi teʼeya, bi nji bi awoʼon.
Bi sameya mo Ejipte a Asiri na bi bi bidi abime ya di a jaé.
Bʼésaa bangan be nga bo abé ve be nji fe bo, a bia bi beʼe mbeʼe ya bikobe biap.
Alo da jôô bia a teke môt a vaa bia e mo map.
Bia juu ényiñe jangan asu ya bi bidi, nkpwaté mekône ya fé ô too bia ôsu.
Ekôbe jangan ja bili ayôñ ane mbuñ ba yame bidi amu bindeñelaʼa ya zaé.
Be nga jôʼôbô binga e Siôn a ngu, a bindune bengon e bitisone ya Yuda.
Mo mab me nga tyelé bivete yôp. Be nji semé bemvendé.
Bendôman be nga beʼe akoʼo ba koʼo bidi bobefam be nga kolé ôbak amu adite bibañ bi njaʼa.
Bemvendé be bôt be nji fe beta tabe Bimoʼo a bendôman be jôʼéya nyiane bia.
Avaʼa ya minleme miangan e maneya, mebôʼô mangan me veñesaneya du.
Ekate duma ya nlô wongan é kuya! Ngoʼo bia amu bi boya abé !
Tame yen amu jé minleme miangan mia kon, tame yen amu jé mise mangan ma bo ndim,
amu nkôle Sioñ ô ntoo bilik, a amu na bemvak mbe be nga wulu été.
Ve wo Nti ô ne njô bôt nnôm éto, wo jôô a kui miaé mi bôte mise.
Amu jé ô ne vuane bia nnôm éto, ye ô ne vuane bia ngume nté ényiñe wongan ôse?
A Nti boʼo bia na bi bulane be wo, a bia ye foʼo bulan. Betaʼa bo melu mangan mimfefé aval ane melu mvus!
Ye e ne bo na ô wuaya foʼo bia fé, ye ô wôʼôya bia abé a dañe nné?
A nga bo na, mbu mewôm melale, ngone nyini é too melu metan, valé me too nsamba bekee minkôm, mfôm ôsôé Kébar, yôb e nga yombô a me nga yene miñyenane ya be Zambe. 
Mbu tane ya nkeane minkôme njô bôte Yôyakin, ngon é too melu metan, 
nde ajô Nti e nga litibane bʼEzékiél, e mone Buzi ntuni e si Bekaldééñ, mfôm ôsôé Kébar a valé nye wo Nti ô nga too be nye.
Me mbe me fombôʼô a yene na: Évuñulu ôkôs é soʼo akôé é dutuʼu beta nkut , nduan é too wô zañ; éfufub é nga bômane nkute te ézezañ yʼété ki é boʼo ngeké anʼékpwembé ja faé. 
Betite benyin be nga yené ézezañe ya nkut ôte be funaʼane bôt.
Tit ése yʼété é mbe é beʼe mesu menyin a mefabe menyin. 
Mebo mab me mbe zôsôô a abo si ya mebo mab é mbe ane di mone nyak, é faék ane nseʼane mvot. 
E mekuʼu mabe menyin, be nga beʼe mo me môt e mefabe si a benyini be nga beʼe mesu map a mefabe map. 
Mefabe map me mbe nlatan dina a di avok; tit ése yʼété é mbe é wuluʼu tetele ôsu vié te fombô li nge li. 
Mesu mabe mese me nga funane di môt; bese benyini be nga beʼe asu ngbwengbwem mbo nnôm di nyak mbo nga a asu ndôé e be benyini bese; 
mesu map a mefabe map me mbe, nkandan mfaʼa ya yôp; tit ése é nga beʼe mefabe mebaé nlatan dina a di avok, nalé fe mebaé me mbe me butiʼi nyôle jé. 
Jia ése é mbe é kele tetele ôsu vié; be mbe be tôñe mfaʼa nsisim wo kee be éyoñe ba wulu, teke fombô li nge li. 
Betite bete be mbe ane metyeʼe me nduan éyoñe wo yene be; ane bengôé, a nduan éte é mbe é tyiñelaʼan e zañe betit; nduan é nga mialan éfufup, a feleves é nga vame nduan été. 
Betit be mbe be mateʼe mbi a beta bulan ane zoʼoyañ.
Eyoñe me mbe me fombôʼô betite bete, nde ma yene minka mi bôô si fefele betit ôsu ya mesu mabe menyin. 
Eyekaʼa a nkpwase ya minka mite bi nga faé ane édima akok ba loone krizôlit, a minyini mi mbe avale da; éyekaʼa jap a nkpwasse wop bi mbe vʼane nka ôse ô nga totane wu ôvoʼo été. 
Eyoñ mi mbe mi wuluʼu mi mbe mi wuluʼu minfaʼa miabe minyin; mi nji kôñelan éyoñe mi nga wulu. 
Ôyabe yôbe ya njiñ elete bityé jab ô mbe éko woñ. Njiñelete étyé jab, mfaʼa minka mite minyini mise, é mbe é bili mis mbômaʼan. 
Eyoñe betit be mbe be wuluʼu, minka fe mi mbe mi wuluʼu fefele jap; éyoñe betit be mbe be kôlôʼô si a bete yôp, minka fe mi mbe mi bete yôp. 
Be nga ke mfaʼa ôse nsisim ô nga tindi be na be ke, mfaʼa nsisim ô nga ke; a minka mi nga bet a be amu nsisime betit ô mbe minka. 
Eyoñe betit be nga wulu, minka fe mi nga wulu; éyoñe betit be nga tebe minka fe mi nga tebe; éyoñe betit be nga kôlô si a bete yôp, minka fe mi nga bet a be, amu nsisime betit ô mbe minka.
E minlô yôbe ya tit ése, ndame yôp é nga yené é faék ane jôme ja ngemban abui é too e minlô yôbe ya betite bete. 
E ndame yôb éte si, mefabe map me mbe ne filim da é beme be di avok a tit ése é nga bili mebaé me nga buti nye; tit ése mefabe mebaé me nga buti nyôle jap. 
Me nga wôʼô éduñe ya mefabe map éyoñe ba wulu éfunan ane ji beta mendim nge ji tyiñe nyô A-ne-Ngul-ése; éduñe beta zôʼé, éfunan ane ji nkane bita; éyoñe ba tebe, be mbe be siliʼi mefabe mabe si. 
Tyiñ é mbe é soʼo ndame yôp é mbe minlô miabe yôp; éyoñe ba tebe, be mbe be siliʼi mefabe mabe si.
E yôbe ya ndame yôbe é mbe be minlô yôp jôm éziñ é mbe été é funaʼan édima akoʼo ba loone Safir, é funaʼan éto njôan; a éveʼelaʼa môt é mbe éto njôane te yôp. 
A me nga beta yen mbômaʼan a éveʼela môte te, jôm é faék ane nduan; ataté jôm é mbe anʼangeteñe dé a kui yôp a ataté jôm é mbe anʼangeteñe dé a kui si, me nga yene jôm éfunan ane nduan a éfufup bi bômaʼane nye. 
Efufub é nga bômane nye é mbe ane ji ntutum ô ne minkut môse mveñ: étôtoʼo Nti le é nga yené. Ayene me nga yene jame te, nde me nga ku asu é butu si a me nga wôʼô tyiñe môt éziñ a mbe a kobôʼô.
Nde a jô me na: A mona môt, tebeʼe a mebo môé a ma ye kobô wo. 
Nné ane a nga jô ma mejô mete, nde Nsisim ô nga nyiine be ma a telé ma a mebo mam, a me vôʼôlô nyô a mbe a kobôʼô ma.
Ane a nga jô me na: A mona môt, ma ma lôme wo e be bone bʼIsraél, e be meyoñ ma bene njôan, be maneya bene njôane wom; bebien a bʼésaa bap be maneya yené bewôé bôt mfaʼa wom a kui môse wu; 
bon be beʼe asu e ne ntip a nlem ô nʼayet; ma lôme wo be be, a wo ye jô be na: Avale di Nti nyô a ne Zambe a jô na:
Toʼo ba wôk nge bo te tabe ntye, amu be ne nda bôt bebene njôan, ba ye yeme na be bili nkulu mejô ézezañe jap. 
Ve mfaʼa wôé, a Mona môt, te ko be woñ nge ko minkobô miabe woñ amu ô bili minsinik a biyo a wo ye tabe alete yôp; te ko minkobô miabe woñ nge ko mesu mabe woñ, amu be ne nda bôte bebene njôan. 
Wo ye kate be mejô mam toʼo ba wôk nge bo te tabe ntye, amu be ne bebene njôan. 
Ve wo, a mona môt, wôʼô jam ma zu jô wo! Te bo melo ane nda bôte bebene njôane nyô (Kuʼi anyu dôé a di jôme ma ye ve wo).
Me nga fombô a yene wo ô too nsaman mfaʼa wom, ô bili mvulekane kalate. 
A nga kuli nye ôsu viam; a mbe ntilan été a atan. Ntilan ô mbe été na: Minyôn, du a mintat.
Nde a jô me na: A mona môt, jaʼak e jôm ô lôô, jaʼak mvulekane kalate wu a kele kobô nda bôt Israél! 
Ane me nga yooé anyu a a nga bo na me di mvulekane kalate te. 
A nga jô me na: A Mona môt vaʼa abume dôé bidi a jalé miñya miôé a mvulekane kalate ma kee wo wu! Nde me nga di wô a ô mbe ma zam anyu ane wôé.
A nga jô me na: A Mona môt, kele be nda bôt Israél a wo ye kate be mejô ma! 
Amu me nji lôme wo be bôt be nji yeme kobô, be bôt be bili nkobô ô ne te kʼawôʼé, ve be nda bôt Israél. 
Sa ñhe be bizuʼu bi bôt bi bili nkobô ô nʼayaé, nkobô ô ne te kʼawôʼé ñwô ô ne te wôʼô minkobô yʼété. Ve nge ma lôme wo e be balé bete be ba ye wôʼô wo. 
Ve nda bôt Israél ja ye bo te vôʼôlô wo amu é nji kômbô vôʼôlô ma; amu nda bôt Israél ése é nʼasu ayet a nleme ntip. 
Ô lôô ma bo mvom asu jôé ayet ndemben da ye tebe éndabe ngame yat 
Ma ye bo asu dôé ane diaman*(a) ayet a dañ akok. Te ko be woñ nge kumetane nlem ôsu viap, amu be ne nda bôte bebene njôan.
A nga jô me na: Mona môt nyoñe nleme wôé été a vôʼôlô mejô mese ma ye kate wo a melo môé! 
Kele koone bekee minkôm, bone yʼayoñe dôé, wo ye kobô be toʼo ba vôʼôlô nge bo te nyoñe ngap, wo ye kobô be na: Avale di Zambe nyô a ne Nti a jô na:
Nsisim ô nga beʼe ma a me nga wôʼô éduñe beta zôʼé mvuse jame na: Étôtoʼo Nti é boʼo ébotan é soʼo vôm étabaʼa jé é né! 
Ane me nga wôʼô éduñe mefabe betit, afab ése é bibiʼi di avok; me nga wôʼô fe éduñe minka fefele betit a éduñe beta zôʼé. 
Nde nsisim éziñ ô nga beʼe ma a kee ma. Me mbe me kelek éjôé a ñyaan a wo Nti ô mbe ô boʼo ésaé be ma a ngul ése. 
Ane me nga kui e Tél-Abib, e be bekee minkôm be nga too bebé ôsôé Kébar, a e vôm be nga too; me nga tabe valé melu zamgbwa njuʼu ô bili ma.
Mvuse melu zamgbwa, ajô Nti e nga zu be ma na: 
A mona môt, ma telé wo mmombô e nda bôt Israél. Wo ye wôʼô ajô da ye kui mʼanyu a wo ye ve bʼayemé mfaʼa wom. 
Eyoñ ma ye jô mbia môte na: Yaa wo ye wu! Nge wo bo te ve nyʼayemé, nge wo bo te kobô asu ya ve mbia môt ayemé na a kôlô mbia zene wé a asu ya nyii ényiñe jé, mbia môt ate a ye wu ékotekote jé été, ve ma ye sili wo metyi mé. 
Ve nge wo wo ve mbia môt ayemé, ve nye te kôlô mbia mboone wé a mbia zene wé, a ye wu ékotekote jé été ve wo wo ye nyii ényiñe jôé. 
Nge zôsôa môt a liʼi zôsôô wé a bo jam é nʼékotekot, ma ye kolé ôlam ôsu vié a a ye wu; nge ô nji ve nye ayemé, a ye wu abé dé été. Ba ye bo te beta simesane mimboone ya zôsôô a nga bo a ma ye sili wo metyi mé. 
Ve nge wo wo ve zôsôa môt ayemé, asu ya na zôsôa môt a bo te bo abé , a nge a bo te bo abé , yaa a ye nyiñ amu ô nga ve nyʼayemé, a womien wo ye nyii ényiñe jôé.
Vôm ate fe wo Nti ô nga too be ma, nde a nga jô ma na: Kôlôʼô si ô ke mbiʼili a ma ye kobô wo wé. 
Ane me nga kôlô si a ke mbiʼili; ô lôô na étôtoʼo Nti é mbe wé avale me nga yene je bebé ôsôé Kédar. Nde me nga ku asu é butu si. 
Ane Nsisim ô nga nyiine be ma a bo me na me tebe a mebo mam. Nde Nti a nga kobô ma a jô me na: Kele feteban e nda jôé été. 
Mfaʼa wôé, a mona môt, ô lôô ba ye kaʼa wo minko; wo ye bo te kôlô ézezañe jap. 
Ma ye lat ôyeme viôé ndʼanyu jôé na ô tabe mvuk a bo te komekane be amu be ne nda bôte bebene njôan. 
Vʼéyoñ ma ye kobô wo ma ye kui wo anyu ô jô be na: Avale di Zambe nyô a ne Nti a jô na: Nyô a wôk a wôʼôk, a nyô a nji nyoñe ngap a boʼo te nyoñe ngap, amu be ne nda bôt bebene njôan.
Ve wo, a mona môt, nyoñe brik jia, wo ye telé je ôsu viôé a kañe tisone Yérusalém été. 
Mvus éte diliʼi je a bita, lôñe alem da wosane je, nalé fe bikôndôʼô bi tyia, lôñe minkane ya wosane je a telé beminsini bita mbômaʼan. 
Ve wo nyoñe étyimbi étyé a telé je ane mfin étyé zañe jôé a tison; lume asu dôé e wosane je a wo ye dili je bita, é dilibaʼane bita. Jame te é ne ndem asu nda bôt Israél!
Ve wo, bômbôʼô éfase ya mbo nga, a futi ékobe nda bôt Israél été. Wo ye beʼe ékobe jap nté melu wo ye bômbô éfase te. 
Ma tiñeti wo tañe melu é too abima nyô mimbu yʼékobe jap é né, e ne na melu 390; nalé ate wo ye beʼe ékobe ya nda bôt Israél. 
Eyoñ wo ye mane melu mete, a ntoo ve bômbô éfase nyôle ya mbo nnôm ja ye beʼe ékobe ya nda bôte Yuda tañe melu 40, ma tiñeti wo alu da mbu ôse. 
Wo ye kôñelan asu dôé a nso wo wôé mfaʼa Yérusalém a ntoo ndilane bita a né, a wo ye kulu mejô ma wosane nye. 
O lôô ma ye kaʼa wo a minko, nalé wo ye bo te nguleya kôñelane li nge li, akekui ô jaléya melu wo dili Yérusalém bita.
Mfaʼa wôé nyoñe nlisi, fôn, kôôn, ônyenyama kôôn, ônyenyama fôn a blé anʼayet, futiʼi bie e fandé wua été a yame womiene belet abime melu wo ye bômbô éfase nyôle jia; wo ye di tañe melu 390. 
Bidi wo ye di bia ye veʼebane kop: besikel mewôm mebaé môs ôse. Bidi wo ye di éyoñe te ése mbie le. 
Wo ye nyu mendim me too mveʼan: ngabe jia ya vieʼe mendim nge ba kabe wô ngab ésaman, mendime wo ye nyu nté te ôse mme le. 
Wo ye di biwôlé bi fôn a wo ye yame bie a mebi me môt, mise map me lôô. 
Nti a nga jô na: Avale te nde bone bʼIsraél ba ye di belet jap, é ne te mfuban mfaʼa ma ye titane be meyoñ été. 
Ane me nga jô na: A Zambe Nyô a ne Nti! Me maneya saʼale avale mvin ese; me ngenane te di tit ja te wu abuk, nge mbilize ataté mongô a kui éyoñe ji, a teke tit é ne te mfuban é nyiineya anyu dam. 
Nde a nga yalane me na: Ô lôô ma ve wo mebi me nyak éjiane mebi me môt a wo ye yame belet jôé été yôp. 
A nga beta jô me na: A mona môt ma zu vaa éfuse belet e Yérusalém; ba ye di belet é too mveʼan a be koo woñ a nyu mendim me too mveʼan e melunga été. 
Ajô te ba ye yi belet a mendim ba ye tabe melunga été bana a ba, ba ye boé ékotekote jap été.
Ve wo, a Mona môt, nyoñe nkpwaté mekôn ô too akap, ôtyenjeñ ba tyeñe ze; nyoñe vie a tyeñe vie nlô wôé a zele jôé. Mvus éte nyoñe kop ba veʼe je biôm a bo mengap. 
Dikiʼi ngabe jia ya mengabe melale yʼété e nkabaʼa nduan été, e temeteme tison, éyoñe melu ya ndilane bita me kpwaneya; betaʼa nyoñe ngabe jia ya mengabe melale yʼété a bibi je a nkpwaté mekôn mbômaʼane tison; ngabe lale ja liʼi, mialaʼane je e mfep, a ma ye té nkpwaté mekôn e mvuse jap. 
Wo ye nyoñe mone ngap yʼété a yemete je e minjoso ya ngômesane jôé*(b). 
Wo ye beta nyoñe ngab éziñe ya balé bete, nje wo ye wua nduan a diʼi je. Nduan ja wosane nda bôt Israél ja ye so été.
Avale di Zambe nyô a ne Nti a jô na: Avale te nde da ye kui be Yérusalém: me nga telé nye ézezañe ya meyoñ , a mesi ma bômane nye. 
Nde a nga bene mebendé mam a memvinda mam mbenan ésas a dañe meyoñ a mesi ma bômane nye, amu be nga wua mebendé mame fé a be nji wulu ane memvinda mam me né.
Ajô te Zambe, nyô a ne Nti a jô na: Amu mi nga dañe bete nlô a dañe meyoñe ma bômane mia, amu mi nji wulu ane da yiane memvinda mam nge jalé mebendé mam, nalé fe teke wulu ane metiñe ya meyoñe ma bômane mia me né, 
amu nalé, Zambe, nyô a ne Nti a jô na: Tame yen, ma fe me ntoo wo e ngame yat! Ma ye tôé mintyiʼane mejô miam e zañe jôé, meyoñ me lôô, 
ma ye tôé, me tele wo ngame yat, jam me ngenane te tôé a jam ma ye bo te beta tôé, amu beangôndô mimboone bôé bese. 
Amu ajô te nde bʼésaa ba ye di bon e zañe jôé a bon ba ye di bʼésaa bap. Ma ye tôé mintyiʼane mejô miam me tele wo ngame yat a ma ye mialane jôm ése ja ye liʼi be wo mfep. 
Amu ajô te nde ane me vee! Nalé Zambe nyô a ne Nti a jô: amu ô nga ve vôme wom a nʼétyi mvin a beangôndô mimboone bôé, mbia mimboone miôé, ma fe ma zu kôlô a dise dam da ye bo te kʼéngôngo; ma fe ma ye bo teke yeʼe jôm. 
Ngabe jia ya ngab éla ya bôte bôé ja ye wu bim a ja ye diʼiban a mfumbale zaé e zañe jenan; ngabe fok ja ye ku a nkpwaté mekôn afôla da bômane wo; a ngap ja suʼulan ma ye mialane je mfep a ma ye té nkpwaté mekôn mvuse jap.
Ayaa dam da ye tôéban, ma ye jeʼe ayoʼo dam e nyôle jap, a ma ye bo mamiene mvaé a ba ye yeme na ma Nti, me kobôya abane dam été a kui ayaa dam da tôébane be be. 
Ma ye bo wo bilik, vôm ôson e meyoñ ma bômane wo été a e mise belôtane bese. 
Wo ye bo vôm ôsame a bitom, éveʼelaʼa a jôme ba ko woñ asu meyoñ ma bômane wo éyoñe ma ye tôé mintyiʼane mejô miam me tele wo ngame yat a ayoʼo ese a ayaa ese a melep ma liti ayaa. Ma Nti ma kobô, 
éyoñe ma ye wua be mekoñ me mfumbale zaé ma bo bôt abé a me too nkôman asu ya tyam. Malé mete ma ye wua me asu ya tyame mia; amu ma ye beté mfumbale zaé e minjuʼu mienane yôp, ma ye vaa mia éfuse belet. 
Ma ye lôme mia mfumbale zaé a miñyôyoʼo betit mbe ba ye liʼi wo te bon , bim a metyi bia ye lôte vôme wôé, ma ye zuu nkpwaté mekône be wo. Ma Nti ma kobô.
Ajô Nti e nga zu be ma na:
A mona môt, kôñelaʼan asu dôé mfaʼa minkôle yʼIsraél a kuluʼu mejô asu dap.
Wo ye jô na: A minkôle yʼIsraél, vôʼôlaʼan ajô Zambe, ajô Nti! Avale di Zambe nyô a ne Nti a jô beta minkô a bone minkô bisalak a mimbiʼili: Ma nyô! Ma zuu nkpwaté mekône be wo a ma ye tyame bito biôé ya bikôndôʼô yôp.
Metaʼa metunaʼa menan ma ye bo melunga, bengunemelane benan asu nkañane jôbe ki mbuʼan, a ma ye bo na miñwuane mienan mi ku ôsu bengunemelane benan.
Ma ye bôôé mimbim mi bone bʼIsraél ôsu bengunemelane bap a ma ye mialane bivese bienan mbômaʼane metaʼa metunaʼa menan.
Vôm ase mi too, bitisone bienan bia ye bo bilik a bito bienan ya bikôndôʼô yôbe ki melunga a kui na metaʼa metunaʼa menan ma yiane mekua me bo bilik. Bengunemelane benan ba ye bôéban a lôt, bengunemelane benan asu nkañane jôbe ki ba ye baʼaban a biôme mi nga bo a mo menan bia ye bo momo.
Miñwuan mia ye ku be mia a mia ye yeme na me ne Nti
ve ma ye baʼale mia mebukaʼa : Befame nkpwaté mekôn e meyoñ été, éyoñe mia ye miasebane mesi mesi.
Befam awu benan ba ye simesane ma e zañe meyoñ vôme mia ye ke minkôm; me nga buʼuban a minlem mi ébamba miap mmie mi keya mʼôyap, a mise map me mbe me boʼo ébamba ba be bengunemelane bap. Be nji beta bo ayoʼo ya fombane mesu amu abé be nga bo a beangôndô mimboone bap bese.
Ba ye yeme na me ne Nti a na me nji kobô be zesé na ma ye lôme be bidime bi.
Avale di Zambe, nyô a ne Nti a jô na: Kute fas a kutʼabo si a jô na: A maneya mfaʼa beangôndô a ésase mimboon mi nda bôt Israél, nje ja ye ku a nkpwaté mekôn, mfumbale zaé a bim.
Nyô a nʼôyap a ye ku bim, nyô a ne bebé a ye ku a nkpwaté mekôn, nyô a ye liʼi a dilibane bita a ye wu mfumbale zaé. Ma ye tôé ayaa dame be be,
a mia ye yeme na me ne Nti, éyoñe mimbime miap mia ye bo ézezañe bengunemelane bap, mbômaʼan a metaʼa metunaʼa map, e nkôl ôse ô ne mbetane yôp e mebôbôn me beta minkôle bese, élé é ne nyumi ése si, e élé ôkôʼa ése é nʼéjijine si e vôm be mbe be vaʼa bengunemelane bap bese beôlobinda be ne mbamba menyum.
Ma ye same wo wome be be a ma ye bo si é bo teke môt a bilik a dañe nkôte si ya Dibla, vôm ase be too; a ba ye yeme na me ne Nti.
Ajô Nti e nga zu be ma na:
A wo mona môt avale di Zambe nyô a ne Nti a jô na: Si yʼIsraél é maneya! Asuʼulan da zu e be mekuʼu menyine ya si!
Eyoñe ji asuʼulan da zu be wo; ma ye lôm ayaa dam e wosane wo, ma ye tyiʼi wo ajô avalʼane mezene môé me né, ma ye kaʼa wo mbeʼe ya beangôndô be mame môé mese.
Dise dam da ye bo be wo te kʼéngôngo, a ma ye bo te yeʼe jôm amu ma ye beté wo mbeʼe ya mezene môé. Beangôndô mimboone bôé ba ye tabe zañe jôé; a mia ye yeme na me ne Nti.
Avale di Zambe nyô a ne Nti a jô na: Bidim, étua bidime le bia zu!
asuʼulan da zu, asuʼulan da zu, da vee ôyo ya wosane wo! Ô lôô ane da zu!
A môt ô too si nyô, éyoñe jôé ja zu! éyoñ ja zu, môs ô nga subu, môse éndeñelaʼa, teke fe zôʼé mevak e beta minkôle yôp!
Eyoñe ji ma zu jiʼa sôôé ayaa dame be wo, a tôé ayoʼo dame be wo; ma ye tyiʼi wo mejô avalʼane mezene môé me né, ma ye beté wo mbeʼe ya beangôndô mimboone miôé bese.
Dise dam da ye bo te kʼéngôngo a ma ye bo te yeʼe jôm; ma ye kaʼa wo mbeʼe avale mezene môé me né, beangôndô mimboone bôé ba ye tabe zañe jôé. A mia ye yeme na me ne Nti nyô a bibi wo.
Tame yene môs ! Tame yen ane wo zu! Eyoñ ja zu! Olé wo sam! Nkobô ébiasé wo yaé!
Evô ja kôlô si asu ya na nkpwala ô belane je anʼôlé; Te ke fe jôm éziñe ya be be é né, teke fe jôme ya zôʼé jap, a teke fe jôme ya ézuʼu bôte jap! Be nji ke yône be!
Eyoñ ja zu, môs wo subu bebé! Nyô a kuse biôm a boʼo te vak, nyô a kuane biôme ki a boʼo te jaé meyep! Amu ayôñe yʼayaa é tôtaneya nyôle jama bôt ase ya tison.
Momo, nkuane biôm a ye bo te bulane bi jôm a nga kuan, toʼo na a ngenane bevevee été; amu ñyenane wo wosane jama bôte wob ase wo ye bo te kôlô, a amu ékobe jé, teke jôm ja ye baʼale ényiñe jé.
Ba loñe toñ, jôm ése é ntoo nkôman, ve teke môt a wulu dulu mewosan amu ayôñe yʼayaa dam da tôtane nyôle jama bôte wob ase.
Nkpwaté mekôn atan, bim a mfumbale zaé e nda été! Môt a ne fé été a ye wu a nkpwaté mekôn. Môt a ne tison été a ye mineban a mfumbale zaé a bim.
Befam awu bap ba tup, be ne e beta minkôle yôp ane bezume ya mimbiʼili; bese ba tat, môt ase amu ékobe jé.
Mo mese me teʼeya, meboñ mese ma nyemé ane mendim
Ba jaé minkuta a woñ wo bi be, mesu mese me ne njalan a ôson, minlô miab mise mi ne ntui.
Ba ye wua moné wobe minjoñ, a or wob a ye bo fôle ja di moné wob a or wob ba ye bo te nguleya kôté be e môs ayaa Nti; ba ye bo te jalé bingoñe biap nge jalé miñya miap; amu ékolé ôbaʼa jap nje le a amu ya ékobe jap.
Etôtoʼo akume dap é nga ve be mebun a be nga ba bengunemelan be nʼangôndô a éko woñ été. Ajô te, nalé Nti a jô, ma ye bo biôm bi ôsame été asu dap
ma ye ve de nsa e mo bikuu, a ane jôme éndaman e be bebo mbia be mame ya si nyô na be zametan étyi jé.
Ma ye vaa asu dame be be a ba ye ndaman akume dam; bewôé bôt ba ye nyiin été a ndaman étyi yʼété.
Kômesaʼane bengôkop amu si é jaéya ne lut a mejô me ñwôane bôt, tison é jaéya ne lut a mboon évô.
Ma ye soo meyoñ ma dañ abé , na be nyoñe menda map; ma ye mane mebune mingungule mi bôt, a mevôme map me nʼétyi ma ye bo ndaman.
Asuʼulan da zu! Ba jeñe nyian, ve nyiane momo!
Bidim bia tôñe bidim, foé ja tôñe nyô fok; ba sili nkulu mejô miñyenan. Ve metiñ ma jeñebane be ntuni a fek e be bemvendé.
Njô bôt a jaé meyep, mona njô bôte ki a vul émiene melunga été. Mo me bôt be too si nyô ma tyibelan, ma ye bo be ane mezene mabe me né ma ye tyiʼi be mejô ane da yiane be, a ba ye yeme na me ne Nti.
A nga bo na mbu saman, ngone saman é too melu metan, na me too e nda jam bemvendé ya Yuda ki be too ôsu viam, wo Zambe nyô a ne Nti, ô nga kui be ma.
Me nga fombô, ô lôô jôm é yenéʼé é funaʼane nduan, nduan ataté jôm é mbe é funaʼane nye anʼangeteñ a kui mfaʼa ya si, a minkôkô mi faék ane ngeké ataté angeteñ a kui yôp. 
A nga same jôm é funaʼane wo a bi ma abusa yʼésile jam. Nsisim ô nga bete ma zañe si a yôp a beʼe ma e miñyenan mia so be Zambe, e Yérusalém, anyiine mbé yʼété, mfaʼa yʼakôé, vôm éveʼela fôtô aban é mbe, nje ja vele abane Nti ôyo. 
Ô lôô étôtoʼo Zambe Israél é mbe valé, é too avale me nga yene je mbiʼili.
Nde a jô me na: A mona môt, fombôʼô mfaʼa yʼakôé! Nde ma bete mis mfaʼa yʼakôé a yene ngunemelan aban éte akôé ya mbé ataʼa metunaʼa, anyiine mbé . 
A nga jô me na: A Mona môt, ye ô lôô jam ba bo, beta beangôndô be mam nda bôt Israél ja bo va asu ya na me ke vôme wom a nʼétyi ôyap? Ve wo yene beta beangôndô be mame befe.
Eyoñe te a nga kee ma anyiine ya nseñe nda Zambe. Me nga fombô a yen abé mfin. 
Nye me na: A mona môt, faʼa mvin! Me nga faʼa mfin a yen ayombô. 
Nye me na: Nyiʼin a yen nkpwala beangôndô be mam ba bo va! 
Me nga nyiin a fombô; ô lôô biwuluwulu mevale mese a beangônda betit a mevale bengunemelane mese ya nda bôt Israél bi mbe nkpwelane mimfin mbômaʼan. 
Bôte mewôme zamgbwa e bemvendé ya nda bôt Israél, Yazania e mone Safan a too été be nga tele bengunemelane bete ôsu môt ase a bili ésua ôlobinda mo a afib ôtita ôlobinda ô nga bete yôp. 
Nye me na: A Mona môt, ye ô lôô jame bemvendé ya nda bôt Israél ba bo dibi si, môt ase étune nda jé été é too njalan a biveʼela. Amu ba jô na: Nti a nji yene bia, Nti a liʼiya si nyô. 
Nye me na: Wo ye beta yene beta beangôndô be mame befe ba bo.
Ane a nga kee ma anyiine mbé ya Nda Nti, mfaʼa yʼakôé. Me nga yene binga be too si be yônô Tamuz*(d). 
Nye me na: Ye ô lôô a Mona môt? Wo ye yene beangôndô be mam befe a dañe bana.
Ane a nga kee ma e nseñe ya nda Nti ô ne mfaʼa yʼété valé nye me nga yene bebé befame mewôm mebaé a betan anyiine ya nda Zambe Nti, e zañe mbalaʼa si a ataʼa metunaʼa memvus me lume be nda Zambe Nti a mesu me lôô mfaʼa jôb da tôô; a be nga kute meboñe si mfaʼa jôb da tôô ôsu jôp. 
Nye me na: Ye ô lôô a mona môt? Ye ngelé jam asu nda bôte Yuda na be bo beangôndô be mam ba bo va? Ye da beta silibane be be na be jalé si nyô a évô ane ba bo te jôʼé bo me na me wôʼôlun? Eyoñe ji ba bete abua élé a kui jôé dam. 
Ma fe ma ye bo a ayoʼo ese; dise dam da ye bo te kʼéngôngo a ma ye bo te yeʼe jôm; éyoñe ba ye yône tyiñe yôbe melo mam, ma ye bo te wôʼô be.
Wôna a nga bete tyiñe ngu melo mam na: Zaʼane bebé, mia mia yiane lebe tison, môt ase évôle jé ya jian e mo!
Nde me nga yene bôte besaman be soʼo zen é ne mbé ya yôp ô lôô mfaʼa yʼakôé, môt ase a bili évôle ya tyam e mo. Môt a beʼe éfumulu ngômesan a nga tele be zañ ndeʼe mendime ntilimam é tyele nye kandé. Nde be nga zu tebe bebé ataʼa metunaʼa mvot. 
Etôtoʼo Zambe Israél é nga kôlô vôm é nga too kérubime yôp a ke mfaʼa mbalaʼasi ya nda . Ane a loone môt a nga beʼe éfumulu ngômesan a ndeʼe mendime ntilimam e kandé. 
Nti a nga jô nye na: Kele temeteme tison ézezañe Yérusalém beangôndô be mam bese ba boban été. 
A a nga jô bôte bevok melo mam me wôʼô na: Lôtane nye mvus e tison a bibaʼan; dise denan é boʼo tʼéngôngo a te mia yeʼele jôm éziñ! 
Wôan, a mane jiane minnôm, bisoé bendôman, bindune bengon, bongô a benya binga; ve mi bo te nnambe nyô ase a beʼe ndem a tataʼane vôme wom a nʼétyi! Be nga taté befam, bemvendé be mbe ôsu ya Nda. 
A nga jô be na: Vaʼane Nda mvit a jalaʼane minseñ a mimbim! Kuian atan! Be nga kui atan a bibi e tison été.
Be bibiʼi a ma ki me ngenane me too, nde me nga ku asu é butu si a me nga yône na: A Zambe nyô a nʼétyi ye wo ye mane jiane mebukaʼa mese yʼIsraél éyoñe wo mias ayaa e Yérusalém? 
A nga yalane ma na: Ékobe nda bôt Israél a Yuda é nʼangôndô, angôndô yʼanen; si é jaéya a mewôé me bôt, tison é ne njalan a bikotekote mimboon amu ba jô na: Nti a liʼiya si nyô, Nti a nji yene jôm. 
Ma fe ma ye bo tʼéngôngo a ma ye bo te yeʼe jôm; ma ye bo na mimboone mi mame miap mi ku be minlô 
wôna môt a beʼe éfumulu ngômesan a ndeʼe mendime jam ô nga bendé ma.
Eyoñe te me nga fombô a yene na, mfaʼa ñyeme yôp ô nga too Bekerubime yôp, jôm é yenéʼé anʼakoʼo safir, jôm é yenéʼé anʼéveʼela éto njôan. 
A nga jô môt a beʼe éfumulu ngômesane na: Nyiʼine zañe minka mi ne Bekerubime si jaléʼé mo môé a maʼa me nduan wo ye nyoñe zañe Bekerubim, wôna mialaʼane me e tison. Nde a nga nyiin mise mam me lôô.
Eyoñ a nga nyiin Bekerubim be nga tele mbo nnôme ya Nda Zambe a nkut ô nga jaé nseñe yʼété. 
Etôtoʼo Nti é nga kôlô kérubime yôp a lumbu mfaʼa mbalaʼasi ya nda Zambe ô mbe. Nda Zambe é mbe njalan a nkut a nseñe ki njalan a mfaane yʼétôtoʼo Nti. 
Eduñe mefabe Bekerubim é nga wôʼé a kui nseñe yʼatan avalʼane tyiñe Zambe a ne ngul ése éyoñ a kobô.
Eyoñe Nti a nga bendé môt a beʼe éfumulu ngômesane na: Nyoñe nduan e zañe Bekerubim! Nde môt ate a nga ke tebe fefele nka. 
Wua ya Bekerubim a nga same wo nduan é mbe nye bebé a toʼé maʼa me nduan été a jalé me mo môt a beʼe éfumulu ngômesan, nye ve nyoñ a kee me. 
Biveʼela bi mo me môt bi nga yené mefabe Bekerubim si.
Ane me nga fombô a yene minka minyin fefele Bekerubim, nka wua fefele kerubim ase a minka mite mi nga faé anʼakoʼo krizôlit. 
Nyenane ya mis, mise minyini mi mbe avale da; nka ôse ô nga yené ane nge ô ne ézezañe nka ôfe. 
Eyoñe mia ke ôsu, mi mbe nguleya ke mekuʼu menyin; teke ke fefe; ve mi mbe mi kelek mfaʼa nlô wo liti mie zen; mi mbe te ke fefe. 
Nyô, mvus mo a mefabe Bekerubim bi mbe njalane mis mbômaʼan; avale te fe minka, minka be benyini be nga beʼe. 
Me nga wôk be loʼone minka mite jôé na ôlende. 
Kerubim ase a nga beʼe mesu menyin: di ôsu é too di kerubim, di baa é too di môt di lale é too di ngbwengbwem a di nyini é too di ndôé. 
A Bekerubim be nga bete yôp: be mbe bevevee be biôm me nga yene bebé ôsôé Kébar. 
Eyoñe Bekerubim be mbe be wuluʼu, minka mi mbe mi wuluʼu fefele jap; éyoñe Bekerubim be mbe be ndaméʼé mefabe map asu ya kôlô si a yele, minka fe mi nji tebe fefe ve lat a be fefele jap. 
Eyoñe Bekerubim ba tebe, minka fe mi tebe éyoñe ba bet, minka fe bi beté a be; amu nsisime bevevee be biôm ô mbe mie été.
Anʼétôtoʼo Nti é nga kôlô mbalaʼasi ya nda Zambe a bebe Bekerubime yôp. 
Nde Bekerubim be nga ndamé mefabe map a kôlô si, mise mam me lôô éyoñe be nga ke, minka mi tôñe be. Be nga tebe anyiine mbé ya Nda Nti mfaʼa jôbe da tôô; a étôtoʼo Zambe Israél é mbe be be yôb été. 
Be mbe betite me nga yen e Zambe Israél si bebé ôsôé Kébar; a me nga yeme na be mbe Bekerubim. 
Wua ase a mbe a beʼe mesu menyin, mefabe menyin a mo me bôt me nga yené mefabe mabe si. 
Mesu map me nga funane ma me nga yene bebé ôsôé Kédar; aval éyekaʼa da, be mbe foʼo bebien. Kérubim ase a mbe a wuluʼu tetele ôsu vié.
Nsisim ô nga beʼe ma a kee ma mbé ya Nda Zambe Nti ô ne mfaʼa jôbe da tôô, wu asu e lôô mfaʼa jôbe da tôô. Me nga yene bôte mewôm mebaé a betan anyiine mbé; ézezañe jap me nga yene Yazania e mone Azur a Pelatia e mone Benaya, bone bejô bôte yʼayoñ. 
Nti a nga jô me na: A mona môt, bôte ya mbia asuʼulane ba mbe ba ve mbia melep e tisone nyô. 
Ba jô na: Menda ma ye ke jiʼa lôñeban. Tison é ne viek, bia ki bi ne tit. 
Ajô te kuluʼu mejô me tele be ngame yat, kuluʼu mejô a mona môt!
Eyoñe te Nsisime Nti ô nga ku me yôp. Wô me na: Jôʼô na: Avale di Nti a jô na: Mia kobô avale di a nda bôt Israél, a jame te nde da bete mia nsisim , ma yeme nalé.
Mi maneya bo abui mimbim mi bôte benan e tisone nyô, mi jaléya minjoñe mié a mimbim.
Ajô te Zambe, nyô a ne Nti a jô na: Mimbime mi bôte benan mi maneya bôôé ézezañe tisone nyô mi ne tit a Yérusalém émiene ki viek, ve mia, ba ye vaa mia été.
Mia ko nkpwaté mekône woñ; ajô te ma ye soo nkpwaté mekône be mia, nalé Zambe nyô a ne Nti ajô.
Ma ye vaa mia ézezañe Yérusalém a kalane mia e mo bikuu a ma ye tôé mintyiʼane mejô miam e nyôle jenan.
Mia ye ku a nkpwaté mekôn, ma ye kobô ajô denan nné sii Israél, a mia ye yeme na me ne Nti.
Tison ja ye bo te bo viek mfaʼa wônan, éyoñe mi nga yiane bo tit ézezañe jé; mfaʼa nné sii Israél nye ma ye kobô ajô denan.
A mia ye yeme na me ne Nti; mi nji tôñe minjôane miam nge bo mebendé mam ésaé; ve mi nga wulu ane metiñe ya meyoñ ma bômane mia me né.
Me kuluʼu mejô, éyoñe te Pelatia, e mone Benaya, a nga wu. Nde me nga ku asu e butu si a yône tyiñe yôbe na: A Zambe nyô a ne Nti, wo wo kôme té njiane mebukaʼa yʼIsraél nga?
Ajô Nti e nga zu be ma na:
A mona môt, e bobenyoñe bôé, bobenyoñe bôé, ba ya metyi môé a nda bôt Israél ése, mbe bôte be too Yérusalém ba jô na: Si nyô é nga vebane be bia ane jôme jangan
Ajô te wo ye jô na: Avale di Zambe nyô a ne Nti a jô na: Nge ma bi bʼôyap e meyoñ été, nge me nga mialane be mesi mesi été, ma ye bo vôm a nʼétyi nté éziñ mfaʼa wop e mesi ba ye so.
Ajô te wo ye jô na: Avale di Zambe nyô a ne Nti a jô na: Ma ye kôane mia ézezañe meyoñ me bôt, ma ye beta nyoñe mia mi soʼo mesi mi ne mmialan a ma ye ve mia éfuse si Israél.
Nne mia ye zu été a ba ye vaa mbia be biôm bese be nʼété a beangôndô be mam bese.
Ma ye ve be avale nleme da a ma ye futi mfefé nsisime be mia; ma ye vaa nlem akok minsône miab été a ma ye ve be nleme minsôn.
Nalé ba ye tôñe minjôane miam a baʼale a bo mebendé mam; ba ye bo bôte bam a ma ye bo Zambe wop
ve mfaʼa ba minleme miab mia yene mbia be mam a beangôndô mimboone miabe mvaé, ma ye kpwé mimboone miap e minlô miabe yôp, nalé Nti a jô.
Bekerubim, ba be minka nsamba, be nga ndamé mefabe map, a étôtoʼo Zambe Israél é mbe be be mfaʼa ya yôp. 
Etôtoʼo Nti é nga kôlô tison été a ke bebe nkôl ô ne tison mfaʼa jôb da tôô. 
Ane Nsisim ô nga beʼe ma a kee ma e Kaldé e be bekee minkôm, e miñyenan été a ngule Nsisime Zambe; éyoñe te nyenan me nga yen ô nga jañe ma yôp. 
Me nga kate bekee minkôm mejô mese Nti a nga liti ma.
Ajô Nti e nga zu be ma na: 
A mona môt ô too e zañe nda bôt ja bene njôan, mbe be beʼe mise na be yen ve be nji yen, melo na be wôk ve be nji wôk; amu be ne nda bôt ba bene njôan. 
Wo, a mona môt kômesaʼane womiene biôme nkee minkôm a kele minkôm bizôña môs mise map me lôô! Kele minkôm ô kôlôʼô vôm ô né a ke vôme mfe mise map me lôô: ndôʼôtô ba ye yen éyoñe te na be ne nda bôt ja bene njôan. 
Kuliʼi biôme nkee minkôme biôé, e bizôña môs mise map me lôô; a wo kuik atane mametyé e mise map me lôô avale bekee minkôme ba kui atan. 
Tube mfin e mise map me lôô a solé biôme biôé valé. 
Wo ye beté bie étuu mise map me lôô, wo ye kuli bie e dibi si, wo ye buti asu a wo ye bo te fombô si nyô; amu ma yi na ô bo mbia ndem asu ayoñ Israél.
Nde me nga bo jame Nti a nga bendé ma: me nga kuli biôme biam bia funane bi nkee minkôm bizôña môs . Mamengôʼé, me nga tube mfin a wo wom a kuli biôme biam e dibi si a beté bie étule jam mise map me lôô.
Mametyé, ajô Nti e nga zu be ma na: 
A mona môt, ayoñ Israél, nda bôte bebene njôan éte, ye be nji jô wo na: Wo bo jé? 
Jôʼô be na: Avale di Zambe, Nyô a ne Nti a jô na: A yaa te da fombô mona njô bôt a ne Yérusalém a ngum ayoñ Israél ô too été.
Jôʼô na: Me ne ndem asu denan, jam ma te bo nde da ye bobane be be: Ba ye ke minkôm.
Evet é ne zañe jap ja ye beʼe mbeʼe étule jé e dibi été a kui atan; ba ye tube mfin a kuli nyʼatan abé te. A ye solé asu dé na mise mé me bo te yene si nyô.
Ma ye wua avote dame be nye, a a ye bili ôlame wom; ma ye kee nye Babilôn sii Bekaldééñ; ve a ye ke je a a ye wu.
Ba bese ba bômane nye, nkane bita wo baʼale nye a minsamba bezimbi mié mise, ma ye mialane be vôm ase a té nkpwaté mekôn e mvuse jap.
A ba ye yeme na me ne Nti, éyoñ ma ye mialane be meyoñ été, éyoñ ma ye mialane be mesi mesi.
Ve ma ye liʼi bôte bʼéziñe be be mbe ba ye fame nkpwaté mekôn, mfumbale zaé a bim, nalé ba ye kañete beangôndô babe bese e meyoñ vôme ba ye ke, a ba ye yeme na me ne Nti.
Ajô Nti e nga zu be ma:
A mona môt, wo ye di belete jôé ô fôʼôbaʼan wo ye nyu mendime môé ô nyeñebaʼan a ô koo woñ
a wo ye jô bôte be too si nyô na: Avale di Nti nyô a ne Zambe a jô bôte be too Yérusalém e sii Israél na: Ba ye di belete jap be koo woñ, a ba ye nyu mendime map melunga été; amu si jap ja ye bo melunga été amu biôme bise bi nʼété bia ye bo momo amu évô ya ba bese be too été.
Bitison bi ne njalan a bôt bia ye bo bilik, a si ébien ja ye bo melunga été, a mia ye yeme na me ne Nti.
Ajô Nti e nga zu be ma na:
A mona môt, nkana mia kan e sii Israél wuna ô né jé na: Mimôs mia bo ayap ve ñyenan éziñ teke tôéban?
Ajô te jôʼô be na: Avale di Nti, nyô a ne Zambe a jô na: Ma zu bo na nkana te ô man; ba ye bo te beta kane wô Israél. Jôʼô be na: Nselaʼan a avale mia simesan: Mimôs mia ye bo étun a ñyenan ôse wo ye tôéban.
Amu teke ñyenan éziñ wo ye beta bo momo, nge mviʼi meduʼan ayoñ Israél été.
Amu me ne Nti: Jame ma jô da ye bobane tyiʼibi. Yaa melu menan, mia nda bôte bebene njôan, ma ye jô éfia a tôé je, nalé Nti nyô a ne Zambe a jô.
Ajô Nti e nga zu be ma na:
A mona môt, jam ayoñ Israél da jô nde di: Ñyenan wé ô ne vʼasu melu ma zu ôsu ôyap a kulu mejô asu biyoñ bia zu ôsu ôyap.
Ajô te jôʼô be na: Avale di Nti nyô a ne Zambe a jô na: Ajô ese ma ye jô e ne di da ye tôéba teke yange nalé Nti nyô a ne Zambe a jô.
Ajô Nti e nga zu be ma na:
A mona môt, kuluʼu mejô ô wosaʼane bekulu mejô yʼIsraél ba kulu mejô. Wo ye jô ba ba kulu mejô be tôñe minleme miabe mibien na: Vôʼôlaʼane nkobô Nti!
Avale di Nti nyô a ne Zambe a jô na: Ngoʼo bekulu mejô be ne mekut, mbe ba tôñe nsisime wop teke na ba te yene jôm!
Avalʼane bemvak e biliʼi été, avale te bekulu mejô bôé be né a Israél!
Mi nji ke bete mefôla me yoo asu ya kaman ayoñ Israél a akak, mi tele ne señ mewosan été e môse Nti.
Miñyenane miap mi ne momo a mviʼi jabe ke minsos; ba jô na: Nalé Nti a jô! Vʼé too na Nti a nji lôme be; ba bo bôt be bi ndi na mejô map ma ye tôéban.
Ye miñyenan mia yen mi nji bo momo, a ye minkulane mi mam mia tot mi nji bo minsos? Mia jô na: Nalé Nti a jô! Vʼé too ke na me nji ke kobô.
Ajô te Nti nyô a ne Zambe a jô na: Amu nkobô wônan ô ne ve momo a na miñyenane mienan mi ne ve minsos, ajô te éyoñe ji me ne mia ngame yat, nalé Nti nyô a ne Zambe a jô;
wo wom wo ye wosane bekulu mejô mbe miñyenane miap mi ne momo a mviʼi jap; minsos ba ye bo te nyiñe nlatan a ayoñe bôte dam, ba ye bo te tilibane minsamba yʼayoñ Israél. Ba ye bo te kui e sii Israél, a mia ye yeme na me ne Nti nyô a ne Zambe.
Ajô te amu ba yale bôte bame fefe be jôʼô na: Mvoʼé! Eyoñe mvoʼé é nji bo. Nge bôte bam be mane lôñe mfin éyoñe te be ba zu woʼo fem été;
jôʼô ba ba woʼo fem été na wo ye ku! Meduulu mveñ a soya; mia, mekoʼo metaʼa, mi a ye ku, a évuñulu akôs ja ye bo jôm ése na é tôtan.
Tame yen ane mfin wo ku! Ye ba ye bo te jô mia na: Fem mi nga woʼo été é ne vé?
Ajô te ñhe avale di Nti nyô a ne Zambe a jô na: Ayoʼo dam été ma ye bo na ôkôs ô vuñ; ayaa dam été meduulu mveñ a ye noñ a mekoʼo metaʼa ma ye ku a ngul ése asu ya jiane jôm ése.
Ma ye buʼu mfine mi nga dube fem, ma ye bo na ô nambe si, a mimbôkaʼa mié mia ye liʼi mi yane atan; mia ye ku a mia ye jañ ézezañe jap, a mia ye yeme na me ne Nti.
Ma ye kui akuʼu ya ayaa dam da wosane mfin, a wosane fe ba be nga woʼo fem été; a ma ye jô mia na: Mfin ô nji fe bo! Teke fe môte ya ba be mbe be woʼo fem été.
Bekulu mejô yʼIsraél be mbe be kuluʼu mejô ajô Yérusalém a mbe be nga yene miñyenane ya mvoʼé ajô dé éyoñe mvoʼé é nji bo nalé Nti nyô a ne Zambe a jô.
Ve wo a mona môt, kôñelaʼan asu dôé e be bengone yʼayoñe dôé mbe ba kulu mejô be tôñe minleme miabe mibien, a kulu mejô ma wosane be!
Wo ye jô na: Avale di Nti nyô a ne Zambe a jô na: Ngoʼo binga ba loé bone bibônga asu bikuteboñe bise, a loé biyañese asu minlô mi bôte minté mevale mese, asu ya jeñe binyiñe bi bôt! Ye nalé ate mia ye jeñe binyiñe bi bôte bam, mi mi baʼaleʼe ényiñ asu minsisime mienane miabebien?
Mia samele ma e be bôte bam vʼamu doé nlisi a afufuse belet, mi wôék minsisim mi nji yiane wu a nyii minsisim mi nji yiane nyiñ, éyoñe mia duʼu bôte bam ba wôʼô minsos.
Ajô te avale di Nti nyô a ne Zambe a jô na: Ma nyô! Ma yaa bone bibônga benan mbe ba volô mia na mi bo nsôme minsisim ane wu anon. A ma ye nyabe bie e mo menane yôp; a ma ye vaa minsisim mia sômé anʼanon.
Nalé fe ma ye nyabe biyañese bienan, a ma ye kôté bôte bam e mo menan; ba ye bo te beta volô ane melam e mo menan été, a mia ye yeme na me ne Nti.
Amu mia tuʼulane nleme zôsôa môt a minsos éyoñe mamiene me nji ve nye ôlune nlem , a amu mia ve mo me mbia môte ngu a dibe nye zene na a bo te bulane mvus mbia zene wé a bo na a nyiñ.
Mia ye bo te beta yene bemomo miñyenan a mia ye bo te beta bo mviʼi: Ma ye kôté bôte bam e mo menan. A mia ye yeme na me ne Nti.
Bôte bʼéziñ e bemvendé yʼIsraél be nga zu be ma a tabʼôsu viam, 
a ajô Nti e nga zu be ma na:
A mona môt, bôt bete be beʼe bengunemelane bap e minleme miab été, a akoʼo ékolé ôbak, e ne na ékobe jap, ba telé je ôsu viap. Ye ma ye kañese na be sili me mam? 
Ajô te, kobôʼô be: Wo ye jô be na: Avale di Nti, nyô a ne Zambe a jô na: Môt ase yʼayoñ Israél a beʼe bengunemelane bé e nleme wé été a a telé akoʼo ékolé ôbak, e ne na ékobe jé ôsu vié, nge a zu kobô nkulu mejô, ma Nti ma ye yalane nye éyoñ a ye zu amu jama bengunemelane wé. 
Nalé ate ba bese yʼayoñ Israél be nga tube ma amu bengunemelane babe bese, ba ye bili e minleme miabe mibien. 
Ajô te jôʼô ayoñ Israél na: Avale di Nti, nyô a ne Zambe a jô na: Kôñelaʼane minlem a lume bengunemelane benane mvus, vaʼane mis e be beangôndô mimboone benane bese! 
Amu môt ase yʼayoñ Israél, nge mintabe mi too Israél a tubeya ma, a beʼe bengunemelan e nleme wé été, a telé akoʼo ékolé ôbak, e ne na ékobe jé ôsu vié, nge a zu be nkulu mejô na a sili ma mame be nye ma me ne Nti, mamien ma ye yalane nye. 
Ma ye lum asu mewosane dame be môt ate, ma ye bo nye ndem a jôme minkana a vaa nye bôte bam été. A mia ye yeme na me ne Nti.
Nge nkulu mejô a ye duʼuban, nge a tot éfia, ma Nti ma te duʼu nkulu mejô ate; ma ye same wo wom ô wosane nye a bo nye momo e bôte bam yʼIsraél été. 
Nalé ate ba ye beʼe adite yʼékobe jap; avalʼékobe nkulu mejô ja ye bo nalé fe ji môt a te zu yene nye ja ye bo, 
ndemben ayoñ Israél da ye bo te beta yale fé a tube ma a da ye bo te beta vʼébiene a mbia mimboone mié mise. Eyoñe te ba ye bo bôte bam a ma ye bo Zambe wob nalé Nti nyô a ne Zambe a jô.
Ajô Nti e nga zu be ma na: 
A mona môt, nge si éziñ ja bo ma abé éyoñe ja bo te fe wulu ane da yian mfaʼa wom a nge ma same wo wom e si éte, nge ma vaa nye ôfufuse belet, nge ma lôme nye mfumbale zaé, nge ma vaa bôt a betite yʼété, 
a bôte bana belaa be too je zañ: Noé, Daniel a Yob, ba ye kôté minsisime miap amu zôsôô wop, nalé Nti nyô a ne Zambe a jô. 
Nge ma bo na betit be nʼayok ba mane jiane bôte be too si be bômane je, nge si éte ja bo vôm a ne melunga, e vôme môt a ne te lôt amu, miñyôyoʼo betite bete, 
a be koone bôte bana belaa été: Ane me vee nalé Nti nyô a ne Zambe a jô, ba ye bo te kôté toʼo bobefam, toʼo bobebinga, bebien étam ba ye nyiñ, a si ja ye bo vôm a ne melunga été. 
Nge na, nge ma zuu nkpwaté mekôn ô wosane si nyô, nge ma jô na: Nkpwaté mekôn ô bômaʼane si! Nge ma vaa bôt a betit be too été, 
a bôte bana belaa be too été, ane me vee! Nalé Nti nyô a ne Zambe a jô, ba ye bo te kôté toʼo bobefam toʼo bobebinga, ve bebien étam ba ye nyiñ. 
Nge na, nge ma lôme bim e si éte, nge ma sôôé je ôlune viam a ñwôane bôt asu ya vaa bôt a betit, 
a bôte bana bela be too été: Noé, Daniel a Yob, ane me vee! Nalé Nti nyô a ne Zambe a jô, ba ye bo te nyii toʼo bobefam, toʼo bobebinga, ve ba ye nyii minsisime miap amu zôsôô wop.
Yaa! Avale di Nti nyô a ne Zambe, a jô na: Me kusa lôme beangôndô melebe benyine bame ba e Yérusalém e ne na: Nkpwaté mekôn, mfumbale zaé, miñyôyoʼo betit a bim, asu ya vaa bôt a betit, ô lôô befam awu ba ye liʼi, mbe ba ye kui atan, bobefam a bobebinga. 
Ba ye kui be mia: Mia ye yene ntabane wop a mimboone miap a mia ye volebane minlem ajô bidim ma zuu bie Yérusalém, ajô jam ese ma zuu de be nye. 
Ba ye volô mia minlem éyoñe mia ye yene ntabane wop a mimboone miap; a mia ye yeme na mam mese ma bo Yérusalém, me nji bo me zesé, nalé Nti nyô a ne Zambe a jô.
Ajô Nti e nga zu be ma na:
A mona môt, njaʼa ndiʼi woon ja dañe njaʼa fe vé? Ntyaé ndiʼi woon ô ne jé bilé yʼafan?
Ye ba nyoñe njaʼa yʼété asu ya ba jôm éziñ? Ye ba nyoñ ôkobe yʼété asu ya tyelé jôm éziñ?
Ba futi wô nduan, je ve mine wô; nduan ja mine mekuʼu mebaé yʼété a ézezañ ja dik: Ye ntyaé te wo ye volô asu ngume mbaane jôm éziñ?
Nalé ate éyoñ ô mbe ngum, be nji ba jôm éziñ été; ngumane ki éyoñe nduan é maneya mine wô a ô maneya dik. Ye be ne kôme jôm éziñ a wô!
Ajô te avale di Nti a jô na: Avale njaʼa ndiʼi woon é né e bilé yʼafan, avalʼane njaʼa ma wua nduane na é mine je, avale te ma ye kalane bôte ya Yérusalém.
Ma ye lum asu ayaa dame be be; be nga kôlô nduan, a nduan ja ye mine be. A mia ye yeme na me ne Nti, éyoñe ma ye lum asu ayaa dame be be.
Ma ye bo si vôma melunga, amu be nga ve bebiene mboone melo, nalé Nti nyô a ne Zambe a jô.
Ajô Nti e nga zu be ma na:
A mona môt, boʼo Yérusalém na a yeme beangôndô mimboone bé! 
Wo ye jô na: Avale di Nti nyô a ne Zambe a jô Yérusalém na: Tine jôé a abialé dôé bia liti na ô ne môte ya Kanaan; ésoo a mbe mone Amorééñ a nyua mone Hitite. 
Abialé dôé, e môs ô nga bialé, ngobe jôé é nji ke tyiʼiban, be nji woʼo wo mendim asu ya fubu wo, be nji tuʼu wo nyô a nku, be nji vute wo bindelé nyô. 
Môt éziñ a nji fombô wo mise mʼéngôngo asu ya bo wo jame da ye mam mete amu nkoone wo éngôngo; ve be nga wua wo mefup e môs ô nga bialé, amu be nga yene wo abé .
Me nga lôte wo bebé, me nga yene wo ô vuñuk e metyi môé été a me nga jô wo na: Nyiñik metyi môé été! 
Me nga fete wo tañe toyini awôm ane biloʼo bia faa mefup. A ô nga yaé. Ô nga vem, a ô nga bo abeñ abui; mebé môé me nga kui ésile jôé fe, ve ô mbe soé, soé ne ngeñelé. 
Me nga lôte wo bebé, me nga fombô wo ô lôô éyoñe jôé é mbe nkuan, éyoñe ya nyeʼesan. Me nga sam afabaʼa yʼalôʼô dame be wo, me nga solé soé jôé, me nga kane wo ngana me nga bo élat a wo, nalé Nti nyô a ne Zambe a jô a ô nga bo éñwom.
Me nga sôbe wo e mendim, me nga vaa metyi me mbe wo nyô a me nga woʼo wo mbon. 
Me nga jalé wo ngômesan é ne ntiñan a jalé wo bikôndé bi ékôp é nʼékekep, nalé fe ndombo é nʼabeñ a jalé fe wo silik. 
Me nga jalé wo biôme bi nyanga nyô: Mekom e mo, nsanga e tyiñ , 
ôdôk e jôé, bimvongo e melo, ékat e nlô. 
Ajô te ô nga beʼe or a argent a be nga jalé wo ndombo é nʼabeñ, silik a éndelé é ne ntiñan. Ô mbe ô jaʼa ékekeb avut, wôé a mbon. Ô nga dañe dañe bo abeñ, ô yiʼan éjôé. 
A duma dôé é nga yiane meyoñ amu abeñe dôé, amu e mbe njalan a mfaan me nga some wo nyô, nalé Nti a jô.
Vʼô nga tabʼabeñe dôé mebun a bo ébamba asu duma dôé nga? Ô nga mias ébamba jôé be môt ase a nga lôte na ô bo jôme jé. 
Ô nga nyoñe mengômesane môé a bo bito ya bikôndôʼô yôp bi bili menyôle mevale meva a bo ébamba été: Jam avale te é nji tame kui a da ye ke kui éyoñ éfe. 
Ô nga nyoñe biôme ya mbote wôé bi soʼo e or a argent me nga ve wo a bo bie biveʼela befame na ô bo ébamba a bie. 
Ô nga nyoñe mengômesan me ne ntiñan a jalé me biveʼela befam bite a ô nga ve bie mbone wom a ôlobinda wom. 
Belete jam me nga ve wo ékekeb avut, mbon a wôé me mbe me vaʼa wo ane bidi, ô nga ve biôme bite ane mimvean mi ne mbamba menyum. Jam é nga kui nde le, nalé Nti nyô a ne Zambe a jô.
Ô nga nyoñe bobefame bôé a bobebinga bôé ô nga biaé ma ô nga ve bie be ane bityiʼa na bi mine be! Yʼébamba jôé é mbe ngelé? 
Ô nga wôé bobefame bam a ve be asu duma biveʼela befame bite, éyoñ ô nga lôte be e nduan été. 
Ezezañe beangôndô mimboone bôé bese a ébamba jôé ése, ô nji simesan éyoñ jôé ô mbe mongô, éyoñ ô mbe soé ô vuñuk e metyi môé été.
Mvuse mimboone yʼévô miôé mise, ngoʼé, ngoʼé wo! Nalé Nti nyô a ne Zambe a jô, 
ô nga lôñe womiene mon ébem, ô nga bo womiene mon ékôndôk e mevôm mese; 
anyiine ya zen ése, ô nga lôñe bone bikôndôʼô bôé, ô nga bo beangôndô be mam a abeñe dôé ô nga ve womiene be môt ase a lôt, ô nga bo ébamba jôé abui. 
Ô nga bo ébamba a bôte yʼEjipte, bôte mia be be mi too bebé be beʼe mbamba menyô, a ô nga bo ébamba jôé na é bo abui asu ya bo me na me wôʼôlun. 
Ô lôô me sameya wo wome na me wosane wo me séʼéya akume dôé, me veya wo e nkômbane besiñe bôé be ne binga, bengone Befilisteñ mbe be nga wôʼô mvine ntabane jôé ôson. 
Ô nga bo ébamba a Beasirieñ, amu ô nji jaé; ô nga bo ébamba a be be ô nji ke jaé. 
Ô nga bulan ébamba jôé a si ya Kanaan ve toʼo nalé fe, ô nji ke jaé.
Zʼateʼe nlem ô nga bi, nalé Nti nyô a me Zambe a jô, éyoñ ô nga bo mam mete mese mme me ne ésaé minga ébamba. 
Eyoñ ése ô nga lôñe mon ébeme wôé anyiine zene ése a bo bone bikôndôʼô bôé e mevôme mese, a mbiasane maʼan, ô nji nji ke bo ane minga ébamba. 
Ô mbe minga mejian , nye a belane beyeñ éjiane nnôme wé. 
Ba ve binga bʼébamba bese memvaka, ve wo ô nga ve mvaka jôé e be bibone biôé, ô nga bi be a memvaka na ô dutu be be wo mimfaʼa mise ébamba jôé été. 
Ebamba jôé été, ô nga bo ô selaʼane binga bevok: Bôt be nji jeñe wo; a mveane mvaka éyoñe wo ô nga yiane nyoñe je, ô nga selane minga mfe ase.
Ajô te, a minga ébamba, vôʼôlôʼô ajô Nti! 
Avale di Nti, nyô a ne Zambe a jô na: Amu akume dôé e nga miaseban a na soé, jôé é nga kulan ébamba jôé été mia be bibone biôé a beangôndô bengunemelane bese avalʼane metyi me bobefame bôé mbe ô nga ve be, 
ajô te me nyô, ma sulane bibone biôé bise ô nga wôʼô mvaé a bie, ba bese ô nga nyeʼe a ba bese ô nga vini, ma sulane be be soʼo mimfaʼa mise be wosane wo. Ma ye kulane be soé jôé a ba ye yene soé jôé ése. 
Ma ye tyiʼi wo ajô ane ba tyiʼi ajô binga mejian a ba ba kuli metyi, a ma ye bo wo nyô ayaa a aban bia bi metyi me kuik. 
Ma ye ve wo e mo map. Ba ye tyame mon ébeme wôé a tyame bone bikôndôʼô bôé; ba ye vaa wo mengômesane, môé, a nyoñe biôme ya ngômesane jôé a liʼi wo nsoé, nsoé ne ngeññ. 
Ba ye bo ndôkaʼane bôt é bet a wosane wo ba ye lume wo mekok a jii wo minkpwaté mekône nyô; 
ba ye diʼi menda môé a nduan a bo mintyiʼane mejô mia wosane wo e mise bizuʼu bi binga. Ma ye bo na ébamba jôé é man, ataté éyoñe te wo ye bo te beta ve maʼan. 
Ma ye suu ayaa dam e nyôle jôé a abane dam da ye ke wo ôyap. Ma volô mamiene nlem ma ye bo te beta wôʼôlun. 
Amu ô nji simesan éyoñe mongô jôé amu na a mam mete mese, ô nga fôʼôban ô telé ma ngame yat, ma le, ma fe ma ye bo na ntabane wôé ô ku wo nlô yôp, nalé Nti nyô ane Zambe a jô. Ye ô nji bo jam e nji tame boban Israél a a beté de e beangôndô mimboone yôp.
Yene na nkane minkana a ye kane wo nkana wu na: Avale nyia a né nde mon a ne minga a né! 
Wo ô ne ngone nyua, nyô a nga yene nnôme wé a bone bé abé; ô ne kale bekale bôé mbe be nga yene beyôme bap a bone bab abé . Nyua a mbe ngone Hitite, ésoo ki mon Amorééñ. 
Ntôle monyoñ ô too wo mbo nga ô ne Samari a bengo bé, a mone monyoñ a too wo mbo nnôm a ne Sodom a bengo bé. 
Saa ve na ô nga wulu e mezene map a bo mevale beangôndô mimboone da, nalé a mbe mone jam; vʼô nga yale feñ a dañe be e mezene môé mese. 
Ane me vee, nalé Nti nyô a ne Zambe a jô, Sodom, monyoñ a bengo bé be nji ke bo jam mi nga bo wo a bengo bôé. 
Ekobe Sodom, monyoñ, nje ji: A mbe mebun, a nga bili belet abime da yian, a nga too mvoʼé te jôm ja tyelé nye nleme yôp, émien a bengo bé, vʼa nji ve mo mʼéngôngo a nzôzoé môte ngu. 
Be nga suʼulane bo tyiʼanyu a bo angônda jam ôsu viam. Me nga vaa be éyoñe me nga yene mboone te! 
Samari a nji bo ntéwua ngabe ya abé dôé; beangôndô mimboone bôé be mbe ézuk a dañ émbéé; a ô nga kale bobenyoñ a beangôndô mimboone bôé ô nga bo. 
Wo ô nga ve bobenyoñe mekua jibiʼi ñhe ôsone viôé éyoñe jôé, amu abé e nga bo wo na ô yené mbia jôm a dañe be a bo be na be yené zôsôô a dañe wo. Wobaʼan ôson éyoñe jôé ji a jibi ôsame wôé amu ô nga kale bobenyoñ.
Ma ye beta soo beke minkôme bap, beke minkôm be Sodom a ba bengo bé beke minkôm be Samari a ba bengo bé, a beke minkôme bôé ézezañe ya bôte bap, 
nalé ate wo ye beʼe ôsame wôé a na ô nyiñ ôsame été amu mam mese ô nga bo ô too be jam da volô be nlem . 
Bobenyoñ, Sodom a bengo bé ba ye bulane bo jôme be mbe atataʼa. Wo a bengo bôé mia ye bulane bo jôm mi mbe atataʼa. 
Yʼanyu dôé e nji kôbô menyiñ ajô monyoñ Sodom éyoñe mebun me nga bili wo, 
te na nkpwala wôé ô yeneban éngengeñ, éyoñe bengon bʼAram a mefôla mese ma bômane nye be nga samele wo, nalé fe bengone Befilisteñ mbe be mbe be biaséʼé wo mekuʼu mese. 
Ô beʼe adite yʼabé dôé a di beangôndô mimboone bôé, nalé Nti a jô.
Amu avale di nyô a ne Zambe a jô na: Ma ye bo wo aval ô nga bo, wo ô nga biasé ngana a tyam élat. 
Ve ma ma ye simesan élat me nga bo a wo ô too mongô a ma ye bo nnôm étoo élat a wo. 
Wo ye simesane mboone wôé a wôʼô wô ôson, éyoñe wo ye nyoñe bobenyoñ, ba be ne benya bôtô a ba be ne bongô; ma ye ve wo be ane bengon sa ñhe amu élate jôé. 
A ma ma ye bo élate jam a wo, a wo ye yeme na me ne Nti, 
ndemben wo ye simesan angôʼé a wôʼôson, ndemben wo ye bo te beta kui anyu amu ôsame wôé, éyoñe ma ye kôm étome ya mam mese ô nga bo asu dôé, nalé Nti, nyô a ne Zambe a jô.
Ajô Nti e nga zu be ma na:
A mona môt, tame solé ba, kane ayoñ Israél nkana ! 
Wo ye jô na: Avale di Nti nyô a ne Zambe a jô na: Beta ndôé a beʼe ayabe mefap a ayabe mesaé, mesaé mete me too ne ngene ngene ngen a nga zu a kui Libañ a vaa sôsoʼo sédre. 
A nga vaa ntyaé ya mintyaé mié ô nga dañ ôyabe yôp a kee wô e si ba bo makit a bôôé wô e tisone bebo makit. 
A nga nyoñ éfaʼalé ya si éte a telé wô e ngatan. A nga be je mfôm abui mendim a telé je anʼélé ya mfôm ôsôé. 
Efaʼalé te é nga faa a bo nkuʼu ndiʼi woon ô ne ndam vʼô too étun; mintyaé mié mi mbe nkôñelan mfaʼa ndôé é né minkañe mié ki mi too je si; é nga bo nkuʼu ndiʼi woon, bisôsoñe mekaé bi nga kui été, nalé fe mintyaé.
Ndôé fe é mbe, é too anen, é bili ayabe mefap, afibe mesaé. Ateme na ataté vôm ô nga tele, ndiʼi woon ô nga wua minkañe mié a évé ése e vôme ndôé baa é nga too a same mintyaé mié vôm é mbe na ô sôôé je mendime nyô. 
Ndiʼi woone te ô mbe mbamba si, mfôm abui mendim, nalé ô volôô na ndiʼi woone te ô bi abui mintyaé, ô wume bibuma a bo abeñe ndiʼi woon. 
Jôʼô na: Avale di Nti nyô a ne Zambe a jô na: Ye ndiʼi woone te wo ye yaé? Ye ndôé ôsu ja ye bo te té minkañe mié, ye ja ye bo te kolé bibuma bié na Ô kôt, na mekaé mese me nga kui été me viele? Abui ngu nge abui bôt e nji silibane na be té wô si. 
Ñwô le ô ne mbéan: Ye wo ye yaé? Ngʼévuñulu ya jôp da tôô ja nambe wô, ye wo ye bo te kôt teke selan? Wo ye kôt e vôm ô nga faa.
Ajô Nti e nga zu be ma na: 
Jôʼô nda bôt ja bene njôane na: Ye mi ne te yeme jôme jame te da tinan? Jôʼô na: Tame yen njô bôte ya Babilôn a nga ke Yérusalém, a nga bi njô bôte yʼété a bivet a kee be Babilôn. 
A nga tobe éfaʼalé ya mvoñe bejôô, ve bo élat a je a bo je na é kane ngana, a a nga kee benya bôtô ya si, 
na éjôé é ku si te fe nguleya beta tebe nalé ate a ye baʼale élate jé. 
Vʼa nga bene njôane wé vôm a nga lôme bebeʼe mbañete Ejipte, na Ejipte é ve nye bikabela a abui bôt. Ye môt a nga bo jame te a ye foʼo fam? A nga tyam élat, ma sôô na a ye fam! 
Ane me vee! Nalé Nti nyô a ne Zambe a jô na: E sii njô bôt a nga bo na a jôô, a biasé ngana jé a tyame fe élate jé, e fefele jé, e teme Babilôn, nne a ye wu valé. 
Faraoñ a ye ke asu dé a beta nkane bita a nsulaʼane bôt abui éyoñe mewosan, éyoñe ba ye bo bikôndôk a lôñe alem asu ya jian ézuʼu bôt. 
A nga biasé ngana éyoñ a nga tyam élat; a nga ve wo wé a nga bo mam mete mese; a ye bo te fam! 
Ajô te avale di Nti nyô a ne Zambe a jô na: Ane me vee! Ngana mfaʼa wom nje a nga biasé, élate jam nje a nga tyam. Ma ye bo na jame te é ku nye nlô. 
Ma ye wua avote dame be nye a a ye bili ôlame viam; ma ye kee nye Babilôn a e wé bia nye bia ye kat ajô joʼojoʼo dulu a nga wulu mfaʼa wom. 
Bôte bese ba ye tup, be soʼo minsamba mewosane mié mise ba ye wu nkpwaté mekôn, a ba ba ye liʼi ba ye miaseban mevôm mese. A mia ye yeme ne ma, Nti, me kobôya.
Avale Nti nyô a ne Zambe a jô na: Ma ma ye nyoñe ntyaé e soʼo sédre a nʼôyabe yôp a telé wô vôm a yian; ma ye té e soʼo ya mintyaé mié ésôsoñ ntyaé a mamien ma ye beme wô e nkôl ô nʼôyabe yôp a anen. 
Ma ye bame wô e nkôl ô koo Israél nlô yôp; wo ye telé mintyaé mié a wume bibuma, wo ye bo abeñe sédre. Anone mevale mese da ye bebʼéjijine jé si ba ye bebʼéjijine ya mintyaé mié si. 
A bilé bise ya mefan bia ye yeme na ma Nti, me siliya élé é mbe mbetane yôbe si a bete élé é mbe nsilane si yôp, na me kôteya nyumi élé a bo nkôt élé na é faa. Ma, Nti, me kobôya a ma ye bo avale me jôya.
Ajô Nti e nga zu be ma na: 
Amu jé mia kane nkana wu e sii Israél na: Bʼésaa be diya bityese bibuma bi ndiʼi woon a mesôñ me bon me ntoo nyik? 
Ane me vee! Nalé Nti nyô a ne Zambe a jô, mia ye bo te beta kane nkana te Israél été. 
Tame yen minsisim mise mi nʼémiam; nsisime mon avale fe ane wu ésaa, wua a wu ôvok mi nʼémiam; nsisim wo bo abé ô ne wu wo ye wu.
Môt a ne zôsôô , nyô a tôñe metiñ a nya ntyiʼane mejôô, 
nyô a ne te di minkôle yôp nge bete mise mé e be bengunemelane yʼayoñ Israél, a nji wone minga môte mbok teke subu minga bebé éyoñ a yene ngon, 
a ne te diane môt éziñ, a bulane môt a bili nye mvôla ébane jé, a ne te wup, a ve môt a wôʼô zaé bidi bié, a jalé môt a ne soé ngômesan, 
a nji kôlé moné a nseñge, nge nyoñ abet, a kamane wo wé mfaʼa yʼékotekot, a tyiʼi ajô ane bebela a né zañe bôte bebaé, 
a tôñe minjôane miam a baʼale mebendé mam éyoñ a bo ane bebela a né, nyôlé ate a ne zôsôô; a ye nyiñ teke vaa nge beté, nalé Nti, nyô a ne Zambe a jô.
Nge a biaé mon a too ñwôé bôt, nkuli metyi, nge bo nyô a bo monyañe wé jame da ya bikobe bina bibaé, 
akôsa bo na nye a nji bo jia ya bikobe bi, ve di minkôle yôp, a wone minga môte mbok, a dian éngôngole môt a nzôzoé a wup, 
a ne te bulan éban, a bete mis e be bengunemelan a bo beangôndô be mam, 
a kôlé moné a nseñge a nyoñe fe abet. Ma kame na mon ate a ne nyiñ! A se nguleya nyiñ; a nga bo beangôndô be mam bete bese; ba ye wôé nye teke selan! A metyi mé me tabeʼe bʼémien.
Ve nge a biaé mon a yen abé ese ésaa a bo, a yene de ve teke bo avale da: 
Te ke di minkôle yôp a teke bete mis e be bengunemelan yʼayoñ Israél, teke wone minga môte mbok, 
teke diane môt éziñ, teke nyoñ éban, teke wup, a ve môt a wôʼô zaé bidi bié, a jalé môt a ne soé ngômesan, 
teke bo évô be môt a nʼéngôngo, teke nyoñe nseñge ngʼabet, a baʼale mebendé mam a tôñe minjôane miam: Môt ate a se nguleya wu amu ékob ésaa; e ne foʼo na a ye nyiñ. 
Esaa nye a mbe ntibili bôt a nga wube monyañe biôm, a nga bo mam me nji bo mvaé e bôte bé été, nye a ye wu amu ékobe jé.
Mia jô na: Amu jé mon a nji beʼe adite yʼékob ésaa? Amu mon a nga bo ane metiñ a nya ntyiʼane mejôô bi né, a nga baʼale a bo minjôane miam mise; a ye nyiñ teke selan. 
Nsisim wo bo abé ñwô wo ye wu. Mon a ye bo te beʼe adite yʼékob ésaa, a ésaa a ye bo te beʼe adite yʼékobe mon. Zôsôô zôsôa môt a ye tôñe nye a nkpwala ya môt a ne nkpwala wo ye tôñe nye.
Nge mbia môt a lum abé ese e nga bo mvus, nge a baʼale minjôane miam mise a nya ntyiʼane mejôô, a ye foʼo nyiñ, aa ye ke wu. 
Mbia be mam mese a nga bo ma ye bo teke lañebane nye; a ye nyiñ amu zôsôô a nga bo. 
Ye jam ma kômbô ôsusua e ne awu mbia môt? Nalé Nti nyô a ne Zambe a jô. Ye sa na a lume zene jé mvus a na a nyiñ? 
Nge zôsôa môt a lume zôsôô wé mvus a bo ékotekot, nge a vu beangôndô mimboone mbia môt a boya, ma kame na a ye nyiñ! Mimboone mié mise mi ne zôsôô mia ye bo te lañeban. A ye wu amu melo mé a abé dé a nga bo.
Mia jô na: Zene Nti é nji bo mvoʼé . Vôʼôlaʼane ñhe a ayoñ Israél! Ye zene jam nje é nji bo mvoʼé ? Ye sa mezene menan mme me nji bo mvoʼé ? 
Nge zôsôa môt a lume zôsôô wé mvus, a bo ékotekot a a wôé amu nalé, a wu amu ékotekot a nga bo. 
Nge mbia môt a lume mbia mboon a nga bo mvus, asu ya tôñe metiñ a nya ntyiʼane mejôô, a ye bo nsisime wé na ô nyiñ. 
Nge a kui mis a lume mbia be mam mese a nga bo mvus, a ye foʼo nyiñ, a ye ke wu.
Ayoñ Israél da jô na: Zene Nti é nji bo mvoʼé . Ye mezene mam mme me nji bo mvoʼé a ayoñ Israél? Ye sa mezene menan mme ñhe me nji bo mvoʼé ? 
Ajô te ma ye tyiʼi mia mejô môt ase avale mezene menan me né, a ayoñ Israél nalé Nti nyô a ne Zambe a jô. Bulaʼan a lume mbia mimboone benane bese mvus, nalé ate ékobe jenan ja ye bo te bo mia ékolé ôbak. 
Wuʼane mbia be mam bese be nga bo mia bewôé bôt ôyap; boʼone miabebiene mimfefé minlem a mimfefé minsisim, amu jé mia yiane wu a ayoñ Israél? 
Amu me nji kômbô awu ya nyô a wu, nalé Nti nyô a ne Zambe a jô, kôñelaʼane ñhe minlem mi nyiñ.
Ajô te wo, tôtaʼane ñyôn ajô bivete yʼIsraél.
Wo ye jô na: Nyua a mbe za? Ngale ngbwengbwem a mbe a bôô beyôm été; ézezañe bitoñe bengbwengbwem nje a nga yale bone bé
a nga yeʼele wua ya bone bé nye ve bo étoñe ngbwengbwem é nga yéʼé nyabe jôm a te bi; a nga di bôt.
Meyoñ me bôt me nga wôʼô be kobôʼô ajô dé, nde a nga bili ôlame viap; be nga kee nye Ejipte ôkop e mimbile mi jôé.
Eyoñe ngale ngbwengbwem a nga yene na a mbe a yangeʼe e zesé, na ndi jé é nga man, nde a nga nyoñe mfe ya bone bé a bo nye étoñe ngbwengbwem.
A nga nyoñe zene jé e bengbwengbwem été, nde a nga bo étoñe ngbwengbwem a a nga yʼéʼé ane ba nyabe jôm a te bi a nga di bôt.
A nga tyame menda bejô bôte map a bo bitisone biabe bilik; si a jôm ése é mbe été bi mbe melunga été amu éduñe ya mbamane wé.
Meyoñ ma bôman a bifuse mesi be nga tebe nye ngame yat, be nga yaa nyʼavot, a a nga bili ôlame viap.
Be nga futi nye mone nkaʼalé été a fete nye a ôkop be nga kee nye be njô bôte ya Babilôn; be nga kee nye e menda me bili aleme na tyiñe jé é bo te beta wôʼé e minkôle yʼIsraél.
Nyua a mbe ane nkuʼu ndiʼi woon, a funaʼane wo. Mbéane mfôme mendim, a nga fôé abui, njalan a mintyaé amu abui mendim
A nga bili mintyaé mi nʼéwôlô asu ya kôme mintum bejô bôt; nté wé ô nga bete nye yôbe ya bisaé bi ne ndibane si; ôyabe yôbe wé ô nga bo na a yené nalé fe abui mintyaé dé.
Ve a nga téban a ayoʼo ese a wuabane si; évuñulu ya jôbe da tôô é nga kôtô bibuma bié. Biwôlô mintyaé bié bi ngabuʼi a kôt; nduan é nga mine bie.
Eyoñe ji a ntoo mbéan nkôte si, e si é nʼayet a évé.
Nduan é nga so mintyaé mié a mine nefase mé a bibuma bié; a nji fe bi ntyaé ô nʼéwôlô, ntum éjôé. Nyône le; be belaneya wô ane ñyôn.
Mbu zamgbwale ngone tane é too melu 10, bôte bʼéziñ e bemvendé yʼIsraél été, be nga zu sili nkômbane Zambe a tabʼôsu viam. 
A ajô Nti e nga zu be ma na:
A mona môt, kobôʼô bemvendé yʼIsraél. Wo ye jô be na: Avale di Nti nyô a ne Zambe a jô na: Ye mia te zu na mi sili ma mam? Ane me vee! Ma ye bo te suu na mi sili ma mam, nalé Nti nyô a ne Zambe a jô. 
Ye wo ye tyiʼi be mejô, ye wo ye tyiʼi be mejô a Mona môt? Boʼo be na be yem beangôndô mimboone bʼésaa bap.
Wo ye jô be na: Avale di Nti nyô a ne Zambe a jô na: E môse me nga tob Israél, me nga kane ngana e be mvoñe bôte nda Yakob wo nsamane yôp a me nga bo na be yeme ma e si yʼEjipte; me nga kane be ngana wo nsamane yôbe na: Me ne Nti e Zambe wônan. 
Môs ôte me nga kane be ngana wo nsamane yôbe na ma ye vaa be Ejipte a kee be si me nga ke ma yen asu dap, si menyañ a wôé bia len, si ja dañe Mesi mese abeñ. 
Nde ma jô be na: Môt ase a wuʼa mbia be biôm ba dutu mise mabe fé, a te veane miabebiene mvin a bengunemelane yʼEjipte. Ma me ne Nti e Zambe wônan.
Nde be wôʼô ma abé a bo teke kômbô vôʼôlô ma. Teke wua a nga wua mbia be biôm be mbe be dutuʼu mise mabe fé, a be nji ke liʼi bengunemelane yʼEjipte fé. Nde me nga bi ôsimesane ya sôôé ayaa dame be be, ya kui ayaa dame susuʼa be be Ejipte été. 
Ve da me nga bo nalé me seméʼé fe jôé dame na e za bili mvin e mise meyoñ be nga too été, mme me nga bo e mise mabe na be yeme ma asu ya vaa be Ejipte. 
Me nga vaa be Ejipte a wulu be nkôte si. 
Me nga ve be memvinda mam a bo na be yeme mebendé mam mme môt a yiane bo ane a ne nyiñ a me. 
Me nga ve be besabate bam ane ndem e zañe jam a be, nalé be yeme na me ne Nti nyô a telé be étyi.
Vʼayoñ Israél e nga bene njôane wom e nkôte si. Be nji ke tôñe minjôane miam a wua mebendé mame fé, mbie môt a yiane bo ndemben a nyiñ a mie, a be nga ndaman étyi ya besabate bam éyoñ ése. Nde me nga simesane na ma yiane sôôé be ayaa dam nkôte si asu ya mane jiane be. 
Ve da me nga siʼibi amu nsemane jôé dam, ndembene be bo te biaséban e mise meyoñe bikuu mme me nga too éyoñ me nga vaa bʼEjipte. 
Nkôte si, ma ñhe fe me nga kane be ngana me beteʼe wo yôbe na ma ye bo te kee be e si me nga ve be, e si menyañ a wôé bia len, e si ja dañ abeñ mesi mese été, 
me boʼo nalé amu be nga biasé mebendé mam a teke tôñe minjôane miam, a amu be ndaman étyi ya besabate bam amu minleme miap mi nga tii e be bengunemelane bap. 
Ve me nga fombô be mise mʼéngôngo asu ya bo te tyame be; ajô te me nga bo teke jiane be nkôte si. 
Me nga jô bone bap e nkôte si na: Te tôñane minjôane bʼésoo benan, te baʼalane mebendé map nge veane miabebiene mvin a bengunemelane bap! 
Me ne Nti e Zambe wônan. Tôñane minjôane miam a baʼale mebendé mam boʼon ane bia jô. 
Telaʼane besabate bam étyi a ba ye bo ndem e zañe jam a mia na me ne Nti e Zambe wônan.
Ve bon be nga bene njôane wom be nji tôñe minjôane miam be nji baʼale nge bo mebendé mam mbie môt a yiane bo ndemben a nyiñ a bie. Ane me nga bi ôsimesane ya sôôé be ayaa dam a tôñe de a kui asuʼu e nyôle jap nkôte si. 
Ve da me nga dutu wo wome mvus me boʼo nalé amu nsemane jôé dame na e bo te biaséban e mise meyoñ bi kuu mme me nga too éyoñ me nga vaa bʼEjipte. 
Nkôte si, ma ñhe fe me nga kane ngana me beteʼe wo yôbe na ma ye mialane be meyoñe bikul été a lômelane be mesi mesi, 
amu be nji bo mebendé mam a wua minjôane miame fé be nga ndaman étyi ya besabate bam a ke ôsu a kabetane mise map e be bengunemelane bʼésaa bap. 
Ma fe me nga ve be minjôane mi nji bo abeñ a mebendé me mbe te nguleya bo be na be nyiñ. 
Me nga ve be mvine nyô a memvaka map éyoñe be mbe be lôte mintôle miabe nduan; nalé ate me nga kômbô wua be melunga été a bo be be yeme na me ne Nti.
Ajô te a mona môt kobôʼô ayoñ Israél na: Avale di Nti nyô a ne Zambe a jô na: Bʼésoo benan be nga beta bo mʼabé éyoñe be nga bo bijabô mfaʼa wom. 
Me nga kee be si me nga kane ngana me beteʼe wo yôbe na ma ye ve be, nde be nga wua mise map nkôl ôse ô ne mbetane yôp a éjijin élé ése. Valé nye be nga tyiʼi biôme biap a liti mimveane miap mi nga soñe me na me wôʼôlun, valé nye be nga ve bityiʼa biap bi ne mbamba menyum a sôôé binyunyui biap. 
Ane me nga jô be na: Vôm a ne mbetane yôbe nyô a ne jé ane mia wulu abui bekiliméta na mia ke wé? A be nga loone mevôm mete na bito ya bikôndôʼô yôp a kui môse wu.
Ajô te jôʼô ayoñ Israél na: Avale di Nti nyô a ne Zambe a jô na: Ye mi nji ve miabebiene mvin ane bʼésoo benan a ye mi nji bo ébamba mi tôñe beangôndô be mame bap? 
Eyoñe mia ve memvaka menan éyoñe mia lôte bone benan e nduan, mia ve miabebiene mvin a bengunemelane benan bese a kui môse wu. Ye mia buni na ma ye kañese na mi sili me mam a ayoñ Israél! Ane me vee! Nalé Nti a jô, ma ye bo te jôʼé na mi sili me mam.
Jame mia veʼe feʼe da ye bo te tôéban, éyoñe mia jô na bia kômbô kañ élé a akok. 
Ane me vee! Nalé Nti a jô, ma ye jôô mia a wo ô ne ngu a nsaman me mialaʼan ayaa dam. 
Ma ye vaa mia ézezañe meyoñ me bôt a ma ye sulane mia a wo ô ne ngu a nsaman mi soʼo mesi mi nga mane mialane me sôʼé ayaa dam. 
Ma ye zuu mia nkôbe si meyoñ me bôt a valé nye bia be mia bia ye bi mejô bi lôane mesu. 
Avale bia bʼésoo bi nga bi mejô nkôte si yʼEjipte avale te ma ye bi mejô a mia nalé Nti nyô a ne Zambe a jô. 
Ma ye bo na mi lôte ntum éjôé si a ma ye wulu mia a nlatan wo so élat. 
Ma ye vaa bebene njôan a bebo mbia be mam mfaʼa wom ézezañe jenan; ma ye vaa be si be too, ve ba ye bo te ke Israél. A mia ye yeme na me ne Nti.
Mfaʼa wônan, a ayoñ Israél, avale di Nti, nyô a ne Zambe a jô na: Kelan, môt ase a kañe bengunemelane bé! Ve mvus éte ye mia ye bo te wôʼô ma. 
Amu nkôle wom ô nʼétyi, nkôl ô koo Israél nlô yôp, nalé Nti a jô, valé nye ayoñ Israél ese, ba bese ba ye tabe si éte ba ye kañe ma; valé nye ma ye nyoñe be mbamba nyoñan; ma ye beta jeñe mengabe menan mia ve, bembômô ya memvaka menan, a jôm ése mia ye telé étyi. 
Ma ye nyoñe mia mbamba nyoñan anʼétyiʼa é ne mbamba menyum éyoñe ma ye vaa mia ézezañe meyoñ me bôt a sulane mia mi soʼo meyoñ vôm mi ne mmialan; a mia ye telé mʼétyi e meyoñ bikul été. 
Mia ye yeme na me ne Nti éyoñ ma ye zuu mia e sii Israél, e si me nga kane ngana wo ô too nsamane na ma ye ve bʼésoo benan. 
Valé nye mia ye simesane ntabane wônan a mimboone mise mi nga mane ve miabebiene mvin a mie; mia ye bo te fe nguleya beta fombane mesu amu mbia mimboone mise mi nga bo. 
A mia ye yeme na me ne Nti, éyoñe ma ye belane mia sa avalʼane mbia ntabane wônan a bikotekote mimboone bienan bi né, a ayoñ Israél vʼamu nsemane jôé dam, nalé Nti nyô a ne Zambe a jô. Nduan a nkpwaté mekôn bi ne Israél ngame yat.
Ajô Nti e nga zu be ma na:
A mona môt: kôñelaʼan asu dôé mfaʼa ya mbo nnôm, a kobô mejô me Zambe ma wosane nké! Kuluʼu mejô ma wosan afan e ne nké!
Wo ye jô afane te na: wôʼô ajô Nti! Avale di Nti nyô a ne Zambe a jô na: Ma ma kôbane nduan e be wo été, nje ja diʼi nyumi élé ése a nkôt élé ôse be wo; ôyôñane minkabaʼa wo ye bo te dim, a asu ese da ye nyoñe ndeme yʼété, ataté nké a kui akôé.
A nsôn ôse wo ye yene na ma, Nti, me kôbaneya je a ja ye bo te dim.
Me nga jô na: A Nti nyô a ne Zambe! Balé ba jô me na: A ne nkane minkana.
Nde ajô Nti e nga zu be ma na:
A mona môt: Kôñelaʼan asu dôé a wosane Yérusalém a kobôʼô mejô me Zambe ma wosane mevôm me nʼétyi, kuluʼu mejô ma wosane sii Israél!
Wo ye jô sii Israél na: Avale di Nti a jô na: Me ne wo ngame yat; ma ye té nkpwaté mekône wom abame dé, a ma ye vaa zôsôô a mbia môte be wo.
Amu ma ye vaa zôsôô a mbia môte be wo, ajô te nde nkpwaté mekône wom wo ye kôlô abame dé asu ya baʼé nsôn ôse ataté nké a kui akôé.
A nsôn ôse wo ye yeme na ma Nti, me téya nkpwaté mekône wom abame dé été, a wo ye bo te beta bulan été.
A wo, a mona môt, tatek; wo ye tat mise map me lôô angeteñe ntyaʼan a éyôé asu!
Nde éyoñe ba ye jô wo na: Wo tat amu jé? Wo ye yalane na: Amu foé éziñ ja zu. Minlem mise mia ye kut, mo mese ma ye bili atek, minsisim mise mia ye yeñelan, meboñ mese ma ye nyemé ane mendim. Nje le ja zu, é ne valé! Nalé Nti nyô a ne Zambe ajô.
Ajô Nti e nga zu be ma na:
A mona môt: Kuluʼu mejô! Wo ye jô na: Avale di Nti a jô na: Jôʼô na: Nkpwaté mekôn! Nkpwaté mekôn!
Ô nto njeban asu ya tuʼa wôé, ô ntoo nséan asu ya kuli feleves. nge na ye bia ye val? Ntum éjôé mone wom wo biasé élé ése.
Be nga ve wô na ô séban, na wo ô bi wô; nkpwaté mekôn ô ne njeban, ô ne nséan, asu ya ve wo ñwôé bôt jôme mewosan.
A mona môt, yônôk a kuli miliʼi mis! Amu nkpwaté mekône te wo wosane bôte bam, wo wosane bivete bise yʼIsraél; be wuaya be nkpwaté mekône yôp a bôte bam. Ajô te bibiʼi angeteñe dôé
amu e ne meveʼele; a jé ja ye kui nge ntum éjôé ébiasé wo bo te tabe? Nalé Nti nyô a ne Zambe a jô.
Ve wo, a mona môt, kuluʼu mejô a kute kôp! Njiane nkpwaté mekôn ô boʼo biyoñ bibaé, bilaa! Ô ne nkpwaté mekône mewôé me bôt, nkpwaté mekône beta mewôé me bôt mme ma tôñe be.
Asu ya na nlem ô jembane be, asu ya bo na atek é bo abui; ma ye yaa be a nkpwaté mekôn e mimbé miabe mise. Yaa! Ô ne nkôman asu ya kuli feleves, ô ne mbaʼalan asu ya wôé.
Subuʼu ôsu mbo nnôm! Kômʼété mbo nga! Mfaʼa meyo môé ma loban!
Ma fe ma ye kute kôp, a ma ye jalé nkômban yʼayaa dam. Ma Nti, ma kobô.
Ajô Nti e nga zu be ma na: 
Wo a mona môt, kañe mezen mebaé, nalé nkpwaté mekône njô bôte ya Babilôn wo ye so; mezen mebaane ma ye so si jia. Vaʼa ndem, vaʼa je anyiine zene ja ke tison. 
Wo ye kañe zene na nkpwaté mekôn ô kui Raba, tisone Beamônit, ô kui fe Yuda e Yérusalém, tison ôlem. 
Amu njô bôte ya Babilôn a tebeya maʼan, anyiine mezene mebaé na a bo mviʼi; a fôʼô mekoñ mʼélaé, a sili betérafime mam, a fas ések. 
Mboon asimba wo liti Yérusalém ô ne nye mbo nnôm, e vôme ba yiane telé beyôm mintômba, bendé ñwôane bôt, bete tyiñ a yôtan. Ba ye telé beyôm mintômba asu ya wosane mimbé, ba ye bete bikôndôk a ba ye lôñe bikolôbak. 
Mfaʼa wop jame te é ne zesé mviʼi e mise map, mbe be nga kane ngana. Ve nye, a baʼalan e melo me bôt ôsimesane ya ékobe jap, nalé ate ba ye bili. 
Ajô te avale di Nti nyô a ne Zambe a jô na: Amu mia vumelan ôsimesane yʼékobe jenan éyoñe mia telé mbia mimboone mienan éngengeñ éyoñe mia liti abé denan ese mimboone mienan mise été amu mia vumelan ôsimesane yʼété wo wé wo ye bi mia.
Mfaʼa wôé a ndaman étyi, nkpwala évet yʼIsraél, nyô môse wé wo kui éyoñ ékobe jé é ntoo abôm ane koé! 
Nti, nyô a ne Zambe a jô avale di na: Afôʼôlô njô da ye vas. Ekat ja ye vaseban. Mam mese me ne ntyendan! Jôm é ne mbetane yôp ja ye silibane si, a ji é ne nsilebane si ja ye betebane yôp. 
Bilik, bilik, bilik! Jame ma ye bo le. Mam mese me maneya tyendé nté bia yange nsoone nyô a bili ntyiʼane mejô, nyô ma ye ve wô.
Ajô Nti e nga zu be ma na:
Wo, a mona môt, ye wo ye tyiʼi mejô? Ye wo ye tyiʼi tison ja kuli metyi mejô? Boʼo je na é yem beangôndô mimboone bé bese!
Wo ye jô na: Avale di Nti nyô a ne Zambe a jô na: Tame yene tison ja kuli metyi ézezañe jé na môse wé ô kui, a nje éte ja bo bengunemelane na a ve ébiene mvin! 
Ô ne mekua amu metyi ô nga kuli a ô nga ve womiene mvin amu bengunemelan ô nga bo. Ajô te ô nga bo melu môé étun a kui asuʼu ya mimbu miôé. Ajô te ma kalane wo ôsame été asu meyoñe bikuu a ékpweʼele ya mesi mese. 
Ba be ne bebé a ba be nʼôyap ba ye woé wo ô ntoo mvin duma é kelek ô too fe njalan a éndeñelaʼa.
Bivete yʼIsraél mbie bi: Môt ase a belane ngule jé asu ya kuli metyi. 
Be wo ba biasé ésaa a nyia. E be wo ba bo mam mʼétibelaʼa e nyôle ntabe . E be wo ba diane monenyui a nkus. 
Wo vini, mevôm mam me nʼétyi, wo ndaman étyi ya besabate bam. 
Besoʼé bôt be ne be wo asu ya kuli metyi. E be wo ba di minkôle yôp. Ba bo mam me nji yiane boban e vôm ô too. 
E be wo ba kuli soé ésaa atan. E be wo minga ñyenane ngon wo tooé te mfuban ba bo nye njet. 
E be wo môt ase a bo mam me nʼangôndô a minga môte mbok, môt ase a ve émiene mvin a mboon abasa a mbome wé, môt ase a liti kale jé é ne ngon ésaa njet. 
E be wo bôt ba nyoñe memvaka asu ya kuli metyi. Wo sili nsenge a abet. Wo wôlé môte mboʼo jôm a étibelaʼa ve wo vuane ma, nalé nyô a ne Zambe a jô.
Ô lôô ma kute kôp amu ñwôlane biôm ô nga bo a amu metyi me nga yené be wo. 
Ye nleme wôé wo ye bo ngu, ye mo môé ma ye beta bi ngu melu ma ye tebe wo ngame yat? Ma Nti, me kobôya a ma ye bo nalé. 
Ma ye tetane wo e meyoñe bikul été a mialane wo mesi mesi, ma ye vaa mvine jôé é ne be wo. 
Womien wo ye ndaman étyi jôé e mise meyoñe bikuu a wo ye yeme na me ne Nti.
Ajô Nti e nga zu be ma na: 
A mona môt ayoñ Israél e ntoo be ma anʼésôm; bese be ne mvot, ékpwembé étyé, afiti mbeʼe nduan été; be nʼésôme argent. 
Ajô te nde Nti nyô a ne Zambe a jô na: Amu mi ntoo ésôm bese mi lôô ma sulane mia. Yérusalém été. 
Avalʼavise argent mvot étyé, afiti a ékpwembé mbeʼe nduan été vôm ba kôbane nduan asu ya nyemé de e né, avale te ma ye kôane mia ayaa dam a ayoʼo dam été, ma ye bôôé a nyemé mia. 
Ma ye kôane mia avis a kôbane mia nduane yʼayaa dam a mia ye nyemé e Yérusalém été. 
Avale argent a nyemé mbeʼe nduan été avale te mia ye nyemé Yérusalém été.
Ajô Nti e nga zu be ma na: 
A mona môt, jôʼô Yérusalém na: Ô ne si é nji bo mfuban , si mveñ é nji noñ môs ayaa. 
Bekulu mejô bé ba bôndé mbia émoʼo ézezañe jé, ba mine minsisim ane ngbwengbwem ja bam é nyabe jôm ate bi, ba wôlé akum a biôm bi nʼédima, ba bulane minkus ézezañe jé. 
Betuni bé ba yene metiñe mam a ndaman étyi ya mevôme mam me nʼétyi, be nji yeme kandé jôm é nʼétyi ba ji é ne tʼétyi, be teke bo na bôt be kandé e zañe jôm é ne te mfuban a ji é ne mfuban ba vaa mise map e besabate bam, a étyi jam é nto ndaman ézezañe jap. 
Bivete bié bi ne nyʼété ane beze ba landé jôm ba te bi ba kuli metyi, ba dimili minsisim asu ya jalé ñwôlane biôme wop. 
Bekulu mejô bé ba wobane feme nyô, ba yene bemomo miñyenan, ba bo mviʼi minsos; ba jô na: Avale di Nti nyô a ne Zambe a jô na! Ve e too na Nti a nji kobô. 
E bôt be too si ba ve bebien e ntibelane bôt, ba wup, ba diane éngôngole môt a nzôzoé , ba tibili ntabe te semé nya ntyiʼane mejôô. 
Ma jeñe be be môt a ne lôñe be nkaʼalé nyô a ne tebe vôm nkaʼalé te ô ne nsalan ôsu viam asu mvaé ya si éte ane é ne bo te tyamban, ve me nji yene môt. 
Ma sôôé ayaa dame be be, ma mane be a nduan yʼayoʼo dam. Ma bo na mimboone miap mi ku minlô miabe yôp, nalé Nti, nyô a ne Zambe a jô.
Ajô Nti e nga zu be ma na:
A mona môt, binga be mbe bebaé, bengone ya nyia wua.
Be nga bo ébamba Ejipte, be nga bo ébamba be too bengon; be nga miate be mebé wé, be nga nambe tôé bengone jabe wé.
Ntôl ô mbe jôé na Ôhôla, monyañe ke jôé na Ôhôliba; be mbe émbam, be nga biaé bobefam a bobebinga. Mfaʼa ya môé map, Ôhôla a ne Samari; Ôhôliba ki Yérusalém.
Ôhôla a mbe éñwom a nga nyiin ébamba été, a nga diñe bibon a dañe nné. Beasirieñ, bôte ba be be be too,
be beʼe bivele mengômesan, bengovina a betyiʼi mejô, bese bisoé a abeñ, bebete bikabela be bete bikabela yôp,
Mbe Ôhôla a nga miase mam mʼébamba mé, mintobane mi bôt mi bone yʼAsiri a nga vʼémiene mvin a ba bese a nga nyeʼe a dañe nné a bengunemelane bap.
A nji suu ébamba jé nje é tabeya ataté Ejipte, amu be nga bômbô nye aso mongô, be nga nambe tôé ngone jé a sôôé ébamba jabe te be nye.
Ajô te me nga kalane nye e mo bibone bié, e mo me bone yʼAsiri mbe a nga dañe nyeʼe.
Mbe be nga kulane soé jé; be nga nyoñe bobefame bé a bobebinga bé, be nga wôé émien a nkpwaté mekôn; nde a nga boban éveʼela mfaʼa binga; be nga tôé mintyiʼane mejô e nyôle jé.
Eyoñe monyañe wé Ôhôliba a yeneya jame te, nleme wé ô nga téé a dañe nye, ébamba jé é nga dañe ji monyañe wé.
Nlem ô téé nye ajô bone yʼAsiri, bengovina a betyiʼi mejô, bôte be ne nye bebé, be too mbamba njaan, bebete bikabela be bete bikabela yôp, bese bisoé a abeñ.
Me nga yene na a maneya vʼémiene mvin, na nyôna a nyô mbok be nga tôñe zene jia.
A nga beté jam afe ébamba jé yôp. A nga yene bôt nkpwelane mfin, biveʼela Bekaldééñ nkpwelan, bi too évele,
bekandé be too bie ntiñetane mengeteñ, abeñe mintôm é tii be minlô, bese be funaʼane bivet éyekaʼa jap ane bone ya Babilôn, ya Kaldé si jap.
Be nga té nye nlem ayen ôsu a nga yene be a a nga lôme be minlôman e Kaldé.
A bone ya Babilôn be nga ke be nye, asu ya kaban énoñe nyeʼan, be nga ve je mvin a ébamba jap a nga ve émiene mvin a be, mvus éte nleme wé ô nga kôlô be be,
a nga yen ébamba jé, a nga kulane soé jé; a nsisime wom ô nga kôlô be nye aval ô nga kôlô be kale jé.
A nga bulan ébamba jé a nsimesan éyoñ a mbe mongô, éyoñ a mbe a boʼo ébamba Ejipte.
Nlem ô nga téé nye asu bôte be ne te wôʼô mam yʼézezam ôson, mbe minsote miab mi mbe ane minsote mi éjakas a meyôme map ane ma bikabela.
O nga simesan ôsone mboone wôé yʼéyoñ ô mbe ésoé, éyoñe bôte yʼEjipte be mbe be nambeʼe tôé jôé, minsoñe mebé miôé mi dutuʼu be.
Ajô te a Ôhôliba, nalé Nti nyô a ne Zambe a jô, ma nyô ma telé bibone biôé bi wosane wo, bi bi nga té wo nlem , a ma soo bie mevôm mese bi wosane wo.
Bone ya Babilôn a Bekaldééñ bese: Pékok, Sôa a Kôa, ba be bone yʼAsiri bese nsamba wua, be too bisoé a abeñ, bese bengovina a bivet, biwôlô bezimbi, bese be bete bikabela yôp.
Ma zu wosane wo be bili mengaa, bevagoñ a minka, a nsamba bôt, mimfaʼa mise ba telé wo ngame yat ében é nʼanen a ji é ne tyôtyoé nalé fe ékôngô. Me veya be ntyiʼane mejô a ba ye tyiʼi wo mejô ane metiñe mab me né.
Ma sôôé abane dame be wo, ba ye bo wo mam a ayoʼo ese. Ba ye té wo jôé a melo, a mvoñe bôte jôé ja ye ku a nkpwaté mekôn; mbe ba ye nyoñe bobefame bôé a bobebinga bôé, a nduan ja ye mine mvoñe bôte jôé
ba ye vaa wo mengômesane môé, a ba ye vaa abeñe mimbote dôé
ma ye mane mbia mimboone miôé a ébamba jôé é tabeya ataté Ejipte; wo ye bo te beta kee mise môé be be; nge simesan Ejipte nnôm éto.
Amu avale di Nti nyô a ne Zambe a jô na: Ma nyô! Ma kalane wo e mo me ba wo vini, e mo me ba be nga té wo nlem .
Ba ye belane wo a ziñ ése; ba ye nyoñe bibuma bise ya njuʼu wôé a liʼi wo soé, soé ne ngeññ; ba ye yen njemban ôsone yʼébamba jôé, ya mbia mboone wôé yʼézezame jôé.
Ba ye bo wo nalé amu ô nga bo ébamba a meyoñe bikuu, amu ô nga ve womiene mvin a bengunemelane bap.
O nga wulu e zene monyoñ, a ma futi élaé jé e wo wôé été.
Avale di Nti nyô a ne Zambe a jô na: Wo ye nyu élaé monyoñe wôé, wo ye nyu je é too ndam a édok. Ja ye bo tin ékpweʼele a vioé; é bili abui biôm.
Wo ye jaé a mbilane bilam a njoʼotane nsisim : Elaé te é ne ji nliʼan étam a melunga, élaé monyoñe Samari.
Wo ye nyu je wo ye viʼi je, wo ye bôé je bifus. A wo ye nyabe mebé môé, amu ma me kobôya, nalé Nti nyô a ne Zambe a jô.
Ajô te Nti nyô a ne Zambe a jô na: Amu ô vuaneya ma, amu ô wuaya ma e mvuse jôé, a ntoo ve jibi beʼe adite ya mbia mboone wôé a ébamba jôé.
Nti a nga jô me na: A mona môt: Ye wo ye tyiʼi Ôhôla a Ôhôliba ajô? Tame kate be beangôndô be mame bap.
Amu be veya bebiene mejian , a metyi me ne be mo. be boya mejian a bengunemelane bap. Jam afe é bete yôbe na bone bap be nga biaé ma, be lôteya be e nduan été avale nkômbane wob ô né na be mineban.
Jam afe be boya ma nde di: Be nga ve vôme wom a nʼétyi mvin môse wuwua a ndaman étyi ya besabate bam.
E môse be nga diʼi bengunemelane bap e bone bap, ñwô fe be nga ke vôme wom a nʼétyi a ndaman étyi yʼété. Jam be nga bo e teme Nda jam nde le.
Be nga jeñe fe befam ba so ôyap. Be nga lôme be minlôman, nde be nga so, ô nga wobane mendim asu dap, ô nga kañ bivula a jaé biôme bi nyanga biôé;
ô nga tabʼénoñ é nʼébubut, tawôlô a too nkôman été ôsu, nde wo telé ôlobinda wom a mboone wom été yôp.
Be nga soo Besabééñ nkôte si éduñe jama bôt a nji tyelé nleme yôp été a e zañe befam mevale mese été, mbe be nga jalé bobenyañe bete bebaé mekome mo, a mbot ékat e minlô miap.
Nde me jô éyoñe te ajô nyô a nga mane teʼe émien a mejiane na: Eyoñe ji ébamba ja boban amu bizezame bié, a nye foʼo le!
A be nga zu be nye avale ba ke be minga ébamba; nalé be nga ke be Ôhôla a ôhôliba, binga mejiane bete.
Ve ô lôô bôt be ne zôsôô , mbe ba ye tyiʼi be mejô avale ba tyiʼi binga mejiane mejô, avale ba tyiʼi ba ba kuli metyi mejô; amu be ne bebo mejian a metyi me ne be mo.
Amu avale di Nti, nyô a ne Zambe a jô na: Ndôkaʼane bôt é betek a wosane be a ma ye kalane be e woñ a nsaane biôm.
Ndôkaʼane bôt éte ja ye lume be mekok , a wôé be a nkpwaté mekôn, ba ye wôé bobefame bap a bobebinga bap, ba ye diʼi menda map a nduan.
Nalé ma ye man ôsone mboon e si nyô, binga bese ba ye nyoñe nyeʼelane te a ba ye bo te bo ôsone jam wo funan éñwônan.
Ôsone mboone wônan wo ye ku miabebien nlô, mia ye jibi adite mbeʼe ya abé nkañan bengunemelane denan, a mia ye yeme na me ne Nti nyô a ne Zambe.
Mbu ébulu, ngon awômô é too melu awôm, ajô Nti e nga zu be ma na: 
A mona môt, tiliʼi melu ya môse wuna ôbien asu dôé! Njô bôte ya Babilôn a ndeñele Yérusalém e môse wuna ôbien. 
Tame kane nkana wuna e be nda bôt ja bene njôan. Wo ye jô be na: Avale di Nti nyô a ne Zambe a jô na: Kôme minkeññ, kôme nye a sôôé fe mendim été. 
Futiʼi fe afuse tit, afuse tit ese e nʼabeñ abé a éname ya wo, jaléʼé nye a bives bia dañe mvaé. 
Nyoñe mone mbame biyem a ne ntoban a taʼa bives minkeññ si; toʼotôʼô nye a kundiʼi avale bives bi nʼété bi ne fe nguleya bé.
Ajô te Nti nyô a ne Zambe a jô avale di na: Ngoʼo tison ja kuli metyi, minkeññ a ne njalan a mieñgele, nye mieñgele a ne te kʼakôlô! Tokéʼé afus, dina mvuse di avok, teke bo asimba . 
Amu metyi a nga kuli me ne zañe jé; a futi me nsoé akôme yôp, a nji mialane me si asu ya solé me a mbuluk. 
Nkumutu ayaa été, mboon akunaʼa été, me nga sôôé metyi mé nsoé akôme yôp na me bo te soléban.
Ajô te Nti nyô a ne Zambe a jô avale di na: Ngoʼo tison ja kuli metyi! Ma fe ma zu bo beta avise njaʼa vôm ba diʼi bôt. 
Boʼo beta avise njaʼa, bokéʼé nduan, sekéʼé tit, futiʼi bityitaʼa été a diʼi bives bi bo asup. 
Teléʼé ékôkoé minkeññ e metyeʼe me nduane yôp a wôʼô ayôñ, mvot yʼété é mane dik a bo asup, mvine jé é maneʼe nyemé été wé. 
Mveane ngu ô ne teke mfi mieñgele a ne njalan été a se nguleya kôlô; mieñgele wé a kele nduan! 
Ôsone mboon ô ne e mvine jé été; amu me nga kômbô fubu wo ve ô nji ke tuneban, wo ye bo te beta tuneban mfaʼa ya mvine jôé akekui me jaléya nkômbane yʼayaa dame nyôle jôé. 
Ma Nti, me kobôya, jame te da ye kui a ma ye bo de; ma ye bo te bulane mvus; a ma ye bo te ko éngôngo nge jôban. Ba ye tyiʼi wo ajô avale ntabane wôé ô né a avale mimboone miôé mi né, nalé Nti nyô a ne Zambe a jô.
Ajô Nti e nga zu be ma na: 
A mona môt, ô lôô ma vaa wo mefok éyoñe jijia mise môé me lôô. Wo ye bo te bo ésulan awu, wo ye bo te yôn, a wo ye bo te kuli miliʼi mis. 
Suʼu abuʼu évô te yône asu mimbim, jaé ntôme wé, jaé bikôndé biôé mebo, te buti biyaé a te di éza bidi.
Mametyé me nga kobô bôt, mamengôʼé, minga wom a nga wu, tyé nkpwaa, me nga bo jam be nga bendé ma. 
Bôt be nga jô me na: Ye wo ye bo teke kate bia atinane ya jam wo bo mfaʼa wongan? 
Me nga yalane be na: Ajô Nti e nga kui be ma na: 
Jôʼô ayoñ Israél na: Avale di Nti nyô a ne Zambe, a jô na: Mi lôô ma zu ndaman étyi ya vôme wom a nʼétyi mebune me ngule jenan, afoʼo ya mise menan, nyanane jôme ya minleme mienan. Bobefame benan a bobebinga benan mi nga lik ba ye wu a nkpwaté mekôn. 
Eyoñe te ñhe mia ye bo avale me boya. Mia ye bo te buti anyu, mia ye bo te di éza bidi, 
mia ye bi mintôm e minlô mienan a bikôndé e mebo menan, te kʼésulan awu éziñ mia ye bo a mia ye bo te yôn; vʼateʼe da ye bi mia e soʼo bikobe bienan a mia ye siñelan mia mia. 
Ezékiél a ye bo mia ndem. Mia ye bo aval ebien a te bo. A éyoñe jame te da ye kui, mia ye yeme na me ne Nti, nyô a ne Zambe.
Mfaʼa wôé, a mona môt, e ne foʼo na môse ma ye vaa jôme ja bo ngule jap, avaʼa dap, mekom a bivongo biap, mefoʼo ya mise map, ntéane nleme wop bobefame bap a bobebinga bap, 
môs ôte nyô a te fam awu a ye zu be wo na a kate wo de. 
Môs ôte, anyu dôé da ye kuiban mia môt a te fam awu a wo ye kobô wo ye bo te beta tabe mvuk; wo ye bo be ékatefoé a ba ye yeme na me ne Nti.
Ajô Nti e nga zu be ma na
a mona môt kôñelaʼan asu dôé e be bone bʼAmon a kulu mejô ya wosane be!
Wo ye jô bone bʼAmone na: vôʼôlaʼan ajô Nti nyô a ne Zambe! Avale di Nti nyô a ne Zambe a jô na: Amu ô nga jô na: Jia! Jia! E vôme wom a nʼétyi yôp éyoñ be nga ndaman étyi yʼété, e si Israél yôp éyoñe be nga sa je, a ayoñe Yuda yôp éyoñe be nga ke minkôm.
Amu mam mete, ma nyô! Ma ve wo ô bo jôme bone ya jôp da tôô; ba ye telé bilume biap e vôme wôé, ba ye lôñe menda map e vôme wôé mbe ba ye di bibuma biôé, mbe ba ye nyu menyañe môé.
Ma ye bo Raba a bo vôm ba baʼale bekamel, a bo si bone bʼAmon é bo vôm ba baʼale mintômba. A mia ye yeme na me ne Nti
amu avale di Nti nyô a ne Zambe a jô na: Amu ô nga kute fas a kut abo si, amu ô nga vak a ébiasé jôé ése a jame te é soʼo wo éseʼe si ajô sii Israél.
Amu nalé, ma nyô! Ma same wo wome be wo, a ma kalane wo ane mbilize, e be meyoñe bikuu, ma vaa wo e zañe meyoñ me bôt, ma bo wo na ô jañ e mesi été, ma tyame wo. A wo ye yeme na me ne Nti.
Avale di Nti, nyô a ne Zambe a jô na: Amu Môab a Séyir be jôya na: Ayoñe Yuda nde di, é ne ane meyoñ mevoʼo mese!
Amu nalé ma nyô! Ma dii si Môab mfaʼa bitison bi né, bitisone bié a minné mi si mié, vôm a ve si éte abeñ, Bét-Yesimôt, Bal-Méôn a Kiryatayim.
Ma dii nye asu bone ya jôbe da tôô mbe ba zu wosane bone bʼAmon, a ma ve be je é bo énjap, nalé ba ye bo te beta kobô ajô bone bʼAmon e meyoñ me bôt été.
Ma ye tôé mintyiʼane mejô mia wosane Môab, a ba ye yeme na me ne Nti.
Avale di Nti nyô a ne Zambe a jô na: Amu mimboon mi mam yʼakunaʼa Edom a nga bo ayoñe Yuda, amu a nga nyoñe mekua, a kun émien e nyôle Yuda,
amu nalé, avale di Nti nyô a ne Zambe a jô na: Ma same wo wom a wosan Edom, ma vaa bôt a betit be nʼété, ma sa nye ataté Téman a kui Dedañ; ba ye ku a nkpwaté mekôn.
Ma ye bo akunaʼa dam a wosan Edom me belaʼane wo bôte bam Israél; ba ye bo Edom aval ayaa a ayoʼo dam bia yene mvaé; ma ye yem akunaʼa dam, nalé Nti nyô a ne Zambe a jô.
Avale di Nti nyô a ne Zambe a jô na: Amu Befilisteñ be nga kune bebien, amu be nga kune bebien a ébiasé ése nalé a soʼo fe be éseʼe si, asu ya tyam, e nsisime mewosane wob be bili éyoñ ése. Amu nalé nde Nti, nyô a ne Zambe a jô na:
Ma nyô! Ma same wo wom a wosane Befilisteñ. Ma vaa Bekérétieñ, a ma bo na mebukaʼa yʼékôte mañ me jañ.
Ma ye liti be akunaʼa e nʼanen a ayok. A ba ye yeme na me ne Nti, éyoñe ma ye liti be akunaʼa dam.
Mbu awôm a wua ngon é too alu da, ajô Nti e nga zu be ma na:
A mona môt, amu Tir a nga jô Yérusalém a tele nye ngame yate na: Jia! Jia! Nde mbé meyoñ me bôt ô bôébaneya! Mbé te wo kôñelan mfaʼa me né. Ma ye jaléban, ve wô ô ntoo bilik! Amu nalé nde Nti nyô a ne Zambe a jô na:
Ô lôô me ne Tire ngame yat! Ma ye bete ézuʼu meyoñ é wosane wo, avale mañ ma bete mendime mé.
Meyoñ mete ma ye tyame mekaʼa ya Tir. Ma ye kpwé minkum e si. A ma ye wôlô mbuluʼu yʼété; ma ye bo Tir a bo akôm e ne nsoé;
a ye bo vôm ba yaa mevot e mañ été; amu ma me kobôya, nalé Nti nyô a ne Zambe a jô. A ye bo mbili ze meyoñ bikuu.
Bengo bé be ne mefan ba ye wôéban a nkpwaté mekôn; a ba ye yeme na me ne Nti.
Amu avale di Nti, nyô a ne Zambe a kobô na: Ô lôô ma soo Nébukatnétzar njô bôte ya Babilôn, njôô ya bejôô mfaʼa yʼakôé a wosane Tir a bili bikabela, bevagoñ bita, bebete bikabela, ndôkaʼane bôt a ézuʼu bôt. 
A ye wôé bengo bôé be ne mefan a nkpwaté mekôn. A ye bo mesoé ma wosane wo, a ye bôʼô bikôndôʼô bi tyia bi ne wo ngame yat a telé beta ében a wosane wo. 
Nnôme ntômba wé a ye jine minlaʼa mié e mekaʼa môé a wua minkume miôé si a beminsini bé. 
Nsamba bikabela wé wo ye kute wo mbuluʼu nyô; mekaʼa môé ma ye fôʼôban a éduñe bebete bikabela bi bili minka a bi bevagoñe bita, éyoñ a nyiin e mimbé miôé avalʼanʼéyoñ ba nyiin e tison é nyoñebaneya. 
A ye tibi minjoñe miôé mise a biboʼose ya bikabela bié, a ye wôé bôte bôé a nkpwaté mekôn a mekôn me ne mendeme ya bengunemelane bôé a nyô ya ngule jôé ma ye bibane si. 
Ba ye nyoñ akume dôé, ba ye sa akume makite dôé ane biôme ba nyoñ éyoñe nsaane biôm, ba ye kpwé mekaʼa môé si a sôʼôlô menda mimvômane môé si a ba ye wua mekoʼo môé ézezañe mendim, avale te fe njaʼa jôé a mbuluʼu wôé. 
Ma ye mane zuʼuzuʼu ya bia biôé, môt a ye bo te beta wôʼô tyiñe ya memvete môé. 
Ma ye bo na ô bo akôm e ne nsoé; wo ye bo vôm ba yaa memvot; wo ye bo te beta lôñeban. Amu ma Nti me kobôya, nalé Nti, nyô a ne Zambe a jô. 
Avale di Nti nyô a ne Zambe a jô Tir na: éduñe ya nkuane wôé, éyoñe ba ba wu ba tat, éyoñe ñwôane bôt ô nʼézezañe jôé, ye bikôte bi mañ bi nji fôʼôsan?
Bivete bise nsaʼa mañ bia kôlô bito bejôô biap, ba vaa melôʼô map, a vaa mengômesane map me ne ntiñan; ba sombane woñ été a tabe si; éyoñ ése woñ wo bi be a be ne nteʼan amu wo.
Ba yône wo be jôʼô na: Jia! Ô ntoo momo, wo ô mbe njalan a ba ba wulu mebôñ me mañ, tison é ne duma nje é mbe éwôlô e mañ, ébien a bôte be too été, mbe be mbe be boʼo bôte ba bômane be na be fôʼôban!
Eyoñe ji bikôte bi mañ bia ko woñ e môse ya nkuane mbeʼe wôé, bikôte bi mañe ya mañ bi ko njañane wôé woñ.
Amu avale di Nti, nyô a ne Zambe a jô na: Eyoñe ma ye veñesane wo tison é ne bilik, ane bitison bi ne teke bôt, éyoñe ma ye bo na édoʼo ya ñyem é tebe wo ngame yat, a bo na beta mendim me yandane wo yôp.
Ma ye bo na mia be ba ba sis ébé si mi sis, ma ye bo na ô tabe bidoʼo ya si mfaʼa bôte ya melu kôa be né, ô funaʼane biliʼi ya nnôm éto mia be ba ba sis ébé si; nalé wo ye bo te fe bôt ba tabe be wo: A ma ye baʼale étôtok asu si bevevee.
Ma ye bo wo jôm ékowoñ, a wo ye bo teke fe nya jômô: Ba ye jeñe wo ve ba ye bo te fe beta yene wo, nalé Nti, nyô a ne Zambe a jô.
Ajô Nti e nga zu be ma na:
Wo a mona môt, Yônôk ajô Tir!
Wo ye jô Tir na: A wo ô too mefôla ya mañ, mbo makite ya bôt, nyô a lum asu dé mfaʼa beta tañe bikôte bi mañ a né! Avale di Nti, nyô a ne Zambe a jô na: a Tir ô mbe ô jôʼô na: Me ne njalan mfaʼa yʼabeñ!
Nné wôé a ne e teme mañ, ba be nga lôñe wo be nga bo wo njalan mfaʼa yʼabeñ.
Be nga lôñe mbômaʼane wôé ase a bilé bi Sipré a so Senir.
Be nga nyoñe Sédre ya Libañ asu ya bete nlinga wôé; be nga kôme bengabe bôé a bilône ya Basañ a bo bito biôé a mimbañ mia so Asiri a bikôte bi mañ ya Kitim.
Bindelé bijôé bia tindi miel bi mbe mboon a nya ndombo a so Ejipte mintiñan mi too été a bi nga volô wo ane nyungu, évele a angôô bia so bikôte bi mañ yʼElisa bi nga volô asu ya dube bie.
Bôte be too Sidoñ a Arvad be mbe befule miele bôé, a ba be nga dañe yem ésaé be wo a Tir be mbe bewulu sitima bôé
Bemvendé ya Gebal a beyem ésaé be mbe be wo asu ya kôme bemiele bôé éyoñe be ndamaneya: Besitima bese ya mañ a bôte ba wulu be be mbe be wo, asu ya jeñe wo akum.
Ba ya Perse, Lud a Put be nga bo ésaé nkane bita wôé, be mbe bôte mewosane bôé; be mbe be tyeléʼé ében a afôʼôlô be wo, be mbe be vaʼa wo étôtok.
Bone ya Arvad a bôte mewosane bôé be mbe be bômaʼan mekaʼa môé, a bemombô bôé be mbe e menda môé ba mombô été; be mbe be tyeléʼé bibene biap mbômaʼane mekaʼa môé. Be nga ve abeñe dôé é bo njalan.
Mfaʼa yʼakum ese ô nga bili abui abui, ba ya Tarsis be mbe be boʼo mimfolan a wo: mbe be mbe be futiʼi argent, étyé, ékpwembé a afiti e ma kite môé.
Yavan, Tubal a Mésék be mbe be boʼo mimfolan a wo; be mbe be folaʼan alo, biôm bi mvot a akume dôé.
Ba ya nda Tôgarma be mbe be vaʼa bikabela, bebete bikabela a bijakas e bemakite bôé.
Bone be Dedañ be mbe be boʼo makit a wo; abui minkuane ya bikôte bi mañ e mbe e lôte mo môé; be mbe be yakaʼane wo jôme wo yiane nyoñ a mimbañ a mevini.
Siri a mbe a boʼo mimfolan a wo mfaʼa beta ngabe yʼakume dôé; a mbe a kuʼane wo akoʼo e nʼôbe évele, di e nʼévele mintiñan mi biôm biboñ, mekoé a mekoʼo me nʼédima.
Yuda a sii Israél be mbe be boʼo mimfolan a wo: Be mbe be kuʼane wo avute ya Minit, biwôlé, wôé, mbon a meyemete bilé.
Damas fe a mbe a boʼo mimfolan a wo mfaʼa beta ngabe yʼakume dôé, mfaʼa akum ese ô nga bili abui abui: a mbe a kuʼane wo woone ya Hélbon a mimvote betit mi nʼéfumulu.
Vedan a Yavan, ataté Uzal, be mbe be vaʼakum e makite môé; étyé be maneya vaa ésôm, bijebejeba a nkaé ô ne mbamba menyum be nga kuane wo bie.
Dedañ a mbe a boʼo mimfolan a wo asu biôm bise bia fombô ñwulane bikabela.
Arabi a bivete bise ya Kédar bi mbe be boʼo mimfolan ô too Bekuane bone mintômba, beyôme mintômba a beyôme bikela bôé be mbe be be.
Bebo makite ya Saba a Rama be mbe be boʼo makite map a wo: Be mbe be kuʼane wo bityitaʼa bise, mekoʼo me nʼédima aval ese a or.
Harañ, Kan a Eden, bekuane makite ya Saba, Asiri a Kilmad be mbe be folaʼane biôm a wo.
Be mbe be boʼo makite me bitôtoʼo bi biôm a wo: Melôʼô me nʼévele mintiñan mi biôm mintobane biyé, minkol mi ne ntiñetan a ntañan asu makite môé.
Besitima ya Tarsis be mbe be bekeʼe akume dôé; ô nga tulan ôkube yʼakum a duma e teme mañ.
Befulu miel be nga bo wo na ô wulu beta mendime yôp; évuñulu ya jôbe da tôô é nga buʼu ézezañe mañ.
Akume dôé bemakite bôé a akume dôé, bewulu sitima bôé a bewulu mañe bôé, ba ba kôm minjuʼu miôé a ba ba jeñ akume nkuane dôé, bôte mewosane bôé be ne be wo a e ndôkaʼane bôt é ne zañe jôé été, ba ye ku e teme mañ e môse beta nkuane wôé.
Minsaʼa mi mañ mia ye fôʼôban éyoñe bewulu miele bôé ba ye yôn amu ôlun.
Ba bese ba fulu bial ba ye sise si ya besitima bap; bewulu mañ a befulu bial ba ye tebe si.
Ba ye kuli metyiñe mabe be wo; a ba ye kuli miñyôn mi nʼayô; ba ye kute mbuluʼu minlô miap a ba ye bum asub été
Ba ye sôtebane minlô amu wo, ba ye jaé minkuta; ba ye yône wo éjôé ya minleme miab été, ôlune yʼawu be bili.
E mintaé miab été, ba ye tôtan ñyôn ajô dôé. Ba ye yône wo: Za a mbe ane Tir, ane tison é nto ntyamane nyô ézezañe mañ?
Eyoñ akume nkuane dôé é mbe é soʼo mañ, ô mbe ô kuliʼi beta ngabe bôt abume nlem; a abui ya mefoʼo môé a akume nkuane dôé été, ô mbe ô boʼo bejô bôte ya si kum.
A éyoñe mañ me nga buʼu wo, akume nkuane dôé a bôte bese ya sitima wôé, mia be be mi nga ku bidoʼo ya mañ été.
Bôte bese be too bikôte bi mañ be ne melunga été amu wo. Bejô bôte bap ba ko woñ, asu dap e ne mbulekan.
Bekuan akume mesoé be ne bôt été ba loñe wo vioñ; ô ne jôm ékowoñ. Wo ye bo te beta bo jôm éziñ.
Ajô Nti e nga zu be ma na:
A mona môt, jôʼô njô bôte ya Tir na: Avale di Nti, nyô a ne Zambe a jô na: Nleme wôé ô nga yené nkpwala , ô nga jô na: me ne Zambe. Me too éto bezambe, e teme mañ! Ve wo ô ne môt sa ñhe zambe , a wo nyoñ ôsimesane viôé ane wu Zambe
ô lôô, ô ne fek a dañe Daniél, teke nsolane jam ô nʼéjujuk be wo.
Ô biya akum amu feʼe jôé a atyeñe dôé. Ô biya or a argent mefoʼo môé été.
Amu beta atyeñe wôé ya yeme folane biôm, ô boya akume dôé na e bulan, a amu akume dôé, nleme wôé ô suʼulaneya bo ébiasé
Amu ajô te nde Nti, nyô a ne Zambe a jô na: Amu wo nyoñ ôsimesane viôé ane wu Zambe,
Ma nyô ma zuu bikuu bi wosane wo, ma ma dañ évô meyoñ bikul été, ma ye té minkpwaté mekône miap a wosan abeñe feʼe dôé, a ba ye ndaman étyi yʼétôtoʼo jôé
ba ye bo wo na ô sis e beta ébé été a wo ye wu awu ya bôte bita bia te dañ, nne wo ye wu e mañ été.
Eyoñ wo ye tebe asu ya nyô a ye wôé wo, ye wo ye beta jô na: Me ne zambe ? Wo ye bo foʼo ve môt sa ñhe zambe , e wo môt a wôé wo si.
Wo ye wu awu bôt be ne te ntyiʼibane metye, wo bikuu ñwô wo ye wôé wo, amu ma me kobôya, nalé Nti nyô a ne Zambe a jô.
Ajô Nti e nga zu be ma na:
A mona môt tôtaʼane ñyôn ajô njô bôte ya Tir! Wo ye jô nye na: Avale di Nti nyô a ne Zambe a jô na: Ô mbe susuʼa nkômane jôm, ô mbe njalan a fek, susuʼa mfaʼa yʼabeñ.
Ô mbe Eden, afube Zambe; nyôl é mbe wo njalan a avale mekoʼo me nʼédima ese: Sardôan, tôpaz, diamañ, krizôlit, ôniks, Yaspe, safir, eskabukel, émerôd a or; bone mengome bôé a mimfañe miôé bi nga beleban asu dôé, bi too nkôman asu môs ô nga bialé
Ô mbe kérubim a bo ésaé ya kaman, nyô mefabe mé me ne ndaman; me nga telé wo a ô mbe e nkôle Zambe ô nʼétyi yôp; ô mbe ô wuluʼu e mekoʼo me nʼayôñ été.
O mbe teke bijô e mezene môé été ataté môs ô nga téban, akui môs ékotekot é nga yené be wo.
Amu anene ya makite môé, ô mbe njalan a évô a ô nga bo abé . Nde me nga titane wo nkôle Zambe a ma bo na ô jañ, a kérubim a bo ésaé ya kaman, e mekoʼo me nʼayôñ été.
Abeñe dôé e nga ve wo mebune nlem a étôtoʼo jôé é nga zametane feʼe jôé: ma wua wo si. Ma bo wo na ô bo jôme bejô bôt ba tame yen.
Ô maneya ndaman étyi ya mevôme môé me nʼétyi amu jama bikobe wôé a amu ékotekote ya mboone makite wôé; ma kuli nduan ja mine wo é soʼo vôm ô too. Ma kôñelane wo ô bo asup e si nyô, e mise me bôte bese ba fombô wo.
Ba bese ba yeme wo e bôt été me ne melunga été amu wo; wo ye bo jôme ba ko woñ teke jôm wo ye beta bo!
Ajô Nti e nga zu be ma na:
A mona môt, kôñelaʼan asu dôé mfaʼa ya Sidoñ a kulu mejô me ne nye ngame yat!
Wo ye jô na: Avale di Nti nyô a ne Zambe a jô na: A Sidoñ, ma nyô me ne wo ngame yat; a ba ye yeme na me ne Nti, éyoñe ma ye tôé mintyiʼane mejô mia wosane nye. Ma ye teléban étyi e zañe jé.
Ma ye lôme bim a ma ye bo na metyi me kui e minjoñe mié; e bôte ba ye dañeban ba ye ku e zañe jé amu nkpwaté mekôn wo ye tebe nye ngame yat mimfaʼa mise, a ba ye yeme na me ne Nti.
Eyoñe te a ye bo teke beta bo asu ayoñ Israél, e ba bese, ba bôman a biasé nye été, nsoñ ébaé ô ne mintaé a éyo ja nyabe nyô, a ba ye yeme na me ne Nti nyô a ne Zambe. 
Avale di Nti nyô a ne Zambe a jô na: Eyoñe ma ye kôan ayoñ Israél e meyoñ me bôt été vôme be nga mialane be, a ye telé ma étyi e meyoñ bikul été, a ba ye tabe e si jap, nyô me nga ve mbo ésaé wome Yakob.
Ba ye tabʼété teke tyelé nleme yôp, ba ye lôñe menda a bé mindiʼi mi woon; ba ye tabe te ko jôm éziñe woñ, éyoñe ma ye tôé mintyiʼane mia wosane ba bese ba bôman mbe ba biasé be. A ba ye yeme na me ne Nti e Zambe wop.
Mbu awômô, ngon awômô é too melu 12, ajô Nti e nga zu be ma na:
A mona môt kôñelaʼan asu dôé mfaʼa Faraoñ, njô bôt yʼEjipte a né, a kuluʼu mejô ma wosane nye a Ejipte ase:
Kobôʼô a wo ye jô na: Avale di Nti nyô a ne Zambe a jô na: Ma nyô me ne wo ngame yat, wo, Faraoñ, njô bôte yʼEjipte, beta nkôme ngan, wo wo bômbô asôé dôé été. Wo wo jô na: Ôsôé Nil ô nʼéñwom!
Ma ye futi bifetaʼa e minkekeʼe miôé, ma ye baʼé bekose ya asôé dôé e bibase biôé a ma ye vaa wo asôé dôé a bekose bese be nʼété mbe ba ye baʼé e bibase biôé.
Ma ye wua wo e nkôte si, womien a bekose bese yʼasôé dôé. Wo ye ku e mefup été, teke môt a ye toʼé nge kôane wo, ma ye ve ô bo bidi betite ya si a anone ya yôp.
Bôte bese be too Ejipte ba ye yeme na me ne Nti, amu be mbe ane ntume nkaé asu ayoñ Israél.
Eyoñe be nga nyoñe wo e wo été, nde ô nga buʼi a ô nga nyabe be étul ése, éyoñe be nga yeʼebe be wo, ô nga buʼi a ô nga bo na angeteñe dap é yemele.
Ajô te nde Nti nyô a ne Zambe a jô na: Me nyô: Ma zuu nkpwaté mekôn ô wosane wo a ma ye vaa bôt a betit e zañe jôé.
Ejipte ja ye bo bilik a melunga, a ba ye yeme na me ne Nti, amu a nga jô na: Ôsôé Nil ô nʼéñwom, ma me nga té wô!
Ajô te ô lôô me ne wo ngame yat a asôé dôé ngame yat. A ma ye bo Ejipte bilik; bilik a melunga, ataté Migdol a kui Sién a minné yʼEtiôpi.
Te kʼabo môt nge tit da ye lôb été a ye tabe mimbu mewôm menyin môt te tabʼété.
Ma ye bo si yʼEjipte melunga e mesi me ne melunga été. A bitisone bié bia ye bo melunga e bitisone bi ne melunga été. Ma ye mialane bo ne yʼEjipte e meyoñ été tañe mimbu mewôm menyin, ma ye mialane be mesi mesi.
Avale di Nti nyô a ne Zambe a jô na: Eyoñe mimbu mewôm menyin mi lôteya, ma ye kôane bôte yʼEjipte e meyoñ me bôt été, mevôm be nga mane mialan.
Ma ye soo minkôm yʼEjipte, ma ye bulane zuu mie e si ba loone Patrôs, e si be nga so, valé nye ba ye bo éjôé é ne nsilibane si;
Ejipte ja ye bo e bijôé été ji ja dañe nsilibane si, a ja ye bo te beta tebe meyoñ ôsu, ma ye seʼé be, nalé ba ye bo te fe tebe meyoñ ôsu.
Ejipte ja ye bo te beta bo jôm ayoñ Israél da tabe je ndi ane be ne beta vumelan ékop be nga tame bo éyoñ be nga kôñelan Ejipte é né. A ba ye yeme na me ne Nti nyô a ne Zambe.
Mbu mewôm mebaé a zamgbwale, ngon ôsu é too alu da, ajô Nti e nga zu be ma na:
A mona môt, Nébukatnétzar, njô bôte ya Babilôn, a nga bo na nkane bita wé ô bo ésaé ô ne njuk wo wosane Tir; minlô mise mi nʼayan, bitule bise bi ne nsôtan, a teke maʼan a nga nyoñe Tir: Toʼo émien toʼo nkane bita wé, asu ésaé a nga bo é wosaʼane nye.
Ajô te nde Nti nyô a ne Zambe a jô na: Ma nyô, ma ve Nébukatnétzar, njô bôte ya Babilôn Ejipte. A ye kee akume yʼété, a ye sa de a kui susuʼa, a ye nyoñe biôme ya nsa été; maʼan asu nkane bita wé mme le.
Ma ve nye Ejipte ane maʼane ya ésaé a nga bo; amu bôte bé be nga saé asu dam, nalé Nti nyô a ne Zambe a jô.
Môs ôte, ma ye bo na ngule yʼayoñ Israél é yaé a ma ye kui wo anyu ézezañe jap; a ba ye yeme na me ne Nti.
Ajô Nti e nga zu be ma na:
A mona môt, kuluʼu mejô! Wo ye jô na: Avale di nde Nti, nyô a ne Zambe a jô na: Yônan! Zʼaval angônda môse di!
Amu môs ôte wo subu, môse Nti wo subu bebé, môs ô ne njalan a nkut : Eyoñe te ja ye bo ji meyoñ bikuu.
Nkpwaté mekôn wo kui Ejipte; mintaé mia ye bo Etiôpi, éyoñe bôt ba ye wôéban ba ye ku Ejipte, éyoñe ba ye vaa akume dé a éyoñe mimbôkaʼa mié mia ye buʼuban.
Etiôpi, Put, Lud a bemelate bese, kub a bone be sii élat, ba be be ba ye ku a nkpwaté mekôn.
Avale di Nti a jô na: Bôte ba suʼu Ejipte ba ye ku, a mebuna ngule wé a silibane si; nkpwaté mekôn wo ye kpwé be ataté Migdol a kui Sién, nalé Nti nyô a ne Zambe a jô.
Ba ye tabʼéngôngo e zañe mesi me ntoo éngôngo, a bitisone bié e zañe bitisone bi ntoo bilik.
A ba ye yeme na me ne Nti, éyoñe ma ye futi nduan Ejipte a jañele bevolô bé bese.
Môs ôte, minlôman mia ye so be ma mi too, besitima été asu ya bo na Etiôpi é fôʼôban e mvoʼé jé été; e môs ô ne asu Ejipte, mintaé mia ye bo be be; amu mintaé mite le mia zu
Avale di Nti nyô a ne Zambe a jô na: Jama bôte yʼEjipte, ma ye bo na a jañ e mo me Nébukatnétzar, njô bôte ya Babilôn.
Emien ba be bôte bé nsamba. Bôte ba dañ évô meyoñ été ba ye zuu be na be tyame si yʼEjipte ba ye té minkpwaté mekône miap a wosan Ejipte a jalé si a miñwuan mi bôt.
Ma ye vele beta ôsôé ba loone Nil, ma ye kuane si e mo me bôt be nʼévô; ma ye belane wo bikuu asu ya futi si a biôm bi nʼété melunga été. Ma, Nti, me kobôya.
Avale di Nti, nyô a ne Zambe a jô na: Ma ye bo na bengunemelan be jañ. A ma ye vaa bezambe be ne bemomo e Nôf été. Te kʼévete yʼEjipte ja ye beta bo. Ma ye miase woñ Ejipte été.
Ma ye telé Patrôs melunga été, ma ye boʼé nduan e Sôan a ma ye tôé mintyiʼane mejô e Nô.
Ma ye mias ayaa e Sin, tison ôleme yʼEjipte. A ma ye vaa jama bôte ya Nô.
Ma ye futi nduan Ejipte mimfôʼôban mia ye bi Sin. Nsalan wo ye yooé zene ya Nô. A besiñ ba ye nyoñe Nôf bizôña môs .
Bisoé bendômane ya On a Pi-Bését ba ye ku a nkpwaté mekôn, a bitisone bite bia ye ke minkôm.
Môs wo ye bo dibi e Tafnés éyoñe ma ye buʼu ébôñeté yʼEjipte a mebuna ngule wé a ye man; nkut wo ye buti Tafnés a bengo bé ba ye ke minkôm.
Ma ye tôé mintyiʼane mejô e nyôl Ejipte. A ba ye yeme na me ne Nti.
Mbu awôm a wua, ngon ôsu é too melu zamgbwa, ajô Nti e nga zu be ma na:
A mona môt, me buʼuya wo Faraoñ njô bôte yʼEjipte, wo ôte ô nji bo nsôbane asu ya na ô yet, wo ôte ô nji bo ntiñetan a bandas na be suʼu wô ane ô ne nguleya belane nkpwaté mekôn.
Ajô te Nti nyô a ne Zambe a jô na: Ô lôô me ne Faraoñ, njô bôte yʼEjipte ngame yat, ma ye buʼu nye mo,
Ma ye mialane bôte yʼEjipte e meyoñ été, ma ye mialane be e mesi mesi.
Ma ye ve wo njô bôte ya Babilône ngu. Ma ye futi nkpwaté mekône wom e wo wé été. Ma ye buʼu mo me Faraoñ nalé ate a ye siñelan ane vôme môt a tate ntate nduku.
Ma ye ve mo me njô bôte ya Babilône ngu a mo me Faraoñ ma ye jolé a ba ye yeme na me ne Nti éyoñe ma ye futi nkpwaté mekône wom e wo njô bôte ya Babilôn a nye ki a same wô na a wosane Ejipte.
Ma ye mialane bôte yʼEjipte e meyoñ été; ma ye mialane be mesi mesi, a ba ye yeme na me ne Nti.
Mbu awôm a wua, ngone lale é too alu da ñwô ajô Nti e nga zu be ma na:
A mona môt, jôʼô Faraoñ, njô bôte yʼEjipte a jama bôte wé na: Wo funane za anene dôé été?
Tame yen ane Asiri a mbe sédre e Libañ a abeñe mintyaé dé, bebela afan é nʼéjijin; nté wé ô mbe ôyabe yôp, a soʼo jé é too ézezañe bisaé bi nʼadip.
Mendim me nga bo na a yaé, ñyem ô nga bo na a bet ôyabe yôp mendim me nga bômane minkañe mié wôna me nga suʼulane siliki mfaʼa bilé bise yʼafan bi né.
Amu mendime mese sédre nyô a nga buʼubane me nde a nga yaé a bo ôyabe yôp a dañe bilé bivok. Mintyaé mié mi mbe abui a mmialan :
Anone mevale mese é nga lôñe mumbaʼa map été; betite ya fé be nga zu biaé mintyaé mite si a bôte ya meyoñ mese be nga nyiñ éjijine jabe si.
Elé te é mbe abeñ, ayabe nkuk a mintyaé mmialan , amu minkañe mié mi mbe mi nyiʼine si é ne njalane mendim.
Afube Zambe, teke sédre wua a mbe veʼane nye, teke sipré wua a nga bili aval abeñe mintyaé te, te kʼélé platane jia é nga bili abui mekaé nalé. Te kʼélé jia é nga kui abeñe dé bebé.
Me nga ve nye étua abeñe mintyaé, jame te nde Eden été, afube Zambe, bilé bise bi nga vini nye.
Ajô te nde Nti, nyô a ne Zambe a jô na: Ô mbe nsamane nkuk; a nga limiti sôsoʼo jé ézezañe bisaé bi nʼadip, a nleme wé ô mbe mevak amu ôyabe yôbe wé.
Ajô te me nga kalane nye e mo me nliti zene meyoñ , nye a ye belane nye ane nkpwala wé ô né; me titaneya nye.
Bikuu, bi bia dañ évô meyoñ été bi baʼéya a liʼi nye; mintyaé mié mi kuya e minkô a mimbiʼili. Bifaʼalé bié bi maneya buʼi e bisalaʼa bise ya si; a meyoñ mese ya si me kôlôya éjijine jé a me liʼiya nye.
Anon ese ya yôp e zuya bebe mintyaé mié mi ne mbaʼan, a betite bese ya fé be zuya bo mebôʼa map e bifaʼalé bié été.
Ajô te teke jia ya bilé bi ne mfôme mendim ja ye yabe nkuk nge same soʼo jé e zañe bisaé bi nʼadip; ajô te teke jia ya bilôn bia buʼubane fe mendim ja ye tebe tetele. Amu bese ba yiane wu: Bilé avale fe ane bôt be ne ntiñetane ya jañ bidoʼo ya si a ke koone ba be maneya bômbô si.
Avale di Nti nyô a ne Zambe a jô na: E môs a nga sis éto miñwuan, me nga mialan awu, me nga buti ñyem amu nye a me nga bi asôé yʼété. Me nga telé beta mendim, me nga bo Libañ ékukut amu nye, a bilé bise yʼafan bi nga bo minkôt amu nye
Me nga bo na meyoñ me fôʼôban amu éduñe ya nkuane wé, éyoñe me nga bo na a sis étabaʼa miñwuan ba be ba ba sis ébé; bilé bise yʼEden bi nga volôbane minlem e bidoʼo ya si; bilé bia dañ abeñ a mvaé e Libañ, bi bise bia buʼubane mendim.
Balé bete fe be nga sis a nye e vôme miñwuan mi né e be ba be nga wua a nkpwaté mekôn; be mbe bisukaʼa bié a be nga too éjijine jé si e zañe meyoñ me bôt.
Za wo funane nye nalé mfaʼa yʼétôtok a anen, e bilé yʼEden été? Ba ye bo na ô sis mia be bilé yʼEden e bidoʼo ya si wo ye bômbô ézezañe bôt be nji bo ntyiʼibane metye mia be ba be nga wu a nkpwaté mekôn Faraoñ le a jama bôte wé, nalé Nti nyô a ne Zambe a jô.
Mbu awôm a baa, ngon awôm a baa é too alu da, ajô Nti e nga zu be ma na:
A mona môt: Tôtaʼane ñyôn ajô Faraoñ njô bôte yʼEjipte! Wo ye jô nye na: Ô mbe ô funaʼan étoñe ngbwengbwem e meyoñ été, ô mbe ane nkôme ngan e mañ été, ô mbe ô vamek asôé dôé été, ô mbe ô juʼulaʼan asôé a mebo môé, ô mbe ô fôkéʼé mendime map.
Avale di Nti nyô a ne Zambe a jô na: Ma ye yaa wo avote dam e vôme jama meyoñ me bôt a né a ba ye dutu wo e tane jam été.
Ma ye wua wo si, ma ye miase wo nyane be ya mefup, ma ye bo na anon ese ya yôp e bebe be wo a bo na betite bese ya fé be buʼubane be wo.
Ma ye beté minsône miôé e beta minkô a jalé mimbiʼili a mbuane wôé.
Ma ye miame metyi môé si e vôme ô wôʼô jok a kui beta minkô, wo ye jalé vôm atôñe mendim da lôt.
Eyoñe wo ye dim ma ye yalé yôp a bo ateté dabe dibi, ma ye yalé jôp a minkut nalé fe ngon ja ye bo te be ve éfufube jé.
Ma ye bo dibi amu wo a ma ye mialane dibi e si jôé. Nalé Nti nyô a ne Zambe a jô
ma ye bo minleme yʼabui bôte na e wôʼôlun, éyoñe ma ye soo njuʼu wôé be meyoñ me bôt e be mesi ô mbe te yem.
Ma ye bibi abui bôt e melunga amu wo a bejô bôte bap ba ye ko woñ amu wo; éyoñe ma ye kebelane nkpwaté mekône wom ôsu viap, ba ye fôʼôban éyoñ ése môt ase amu ényiñe jé e môse wo ye ku.
Amu avale di Nti nyô a ne Zambe a jô na: Nkpwaté mekône njô bôte ya Babilôn wo ye bi wo.
Ma ye bo na jama bôte wôé a ku a nkpwaté mekône biwôlô bi bôt, ba bese ba dañ évô meyoñ me bôt été; ba ye vaa mebun mʼEjipte a jama bôte wé a ye tyamban.
Ma ye bo na mbame biyeme wé ô jañ ôyab a vôme beta mendim me né. Abo môt da ye bo te beta ndeñele be. Biboʼose betite fe bia ye bo te beta ndeñele be.
Eyoñe te ma ye jeʼe mendime map, a ma ye bo na asôé dap e lôt ane mbon, nalé Nti nyô a ne Zambe a jô.
Eyoñe ma ye bo Ejipte melunga, a na jôm ése si éte é bili ja ye bo momo, éyoñe ma ye bibi ba bese be too été, nje ba ye yeme na me ne Nti
Jia ñyôn nje ñhe le a ba ye yia je; bengone ya meyoñ ba ye yia jia ñyône te, ba ye yia je ajô Ejipte a jama bôte wé ase nalé Nti nyô e ne Zambe a jô.
Mbu awôm a baa, (ngon awôm a baa) é too melu awôm a metan, ajô Nti e nga zu be ma na:
A mona môt, yônôk ajô jama bôte yʼEjipte, boʼo nye na a sise bidoʼo ya si jama bôt ate a bengone ya meyoñ me ne ngu, ba be ba ba sis ébé!
Wo dañe za abeñ? Sisik a be bôôé wo si mia be ba be ne te ntyiʼibane metye!
Ba ye ku ézezañe ya ba be nga baʼabane meveñ a nkpwaté mekôn. Nkpwaté mekôn ô vebaneya: Kelan Ejipte a jama bôte wé ase!
Mimben mi ne ngu mia ye kobô nye a bebo bisaé bé mi too vôme miñwuan mi né. Be nga sis, be bôô si, be te ntyiʼibane metyele, meveñ me nkpwaté mekôn me too be nyô.
Asur le a minsamba mié mise. Mesoñe mé ma bômane nye; bese be ne meveñe nyô, ba be nga ku a nkpwaté mekôn.
Be nga bo mesoñe mé e bidoʼo yʼébé a minsamba mié mia bômane soñe jé; bese be beʼe meveñ, be nga ku a nkpwaté mekôn, be too ba ba miase woñ e sii bevevee.
Elame le a jama bôte wé ase be bômaʼane soñe jé; bese be ne meveñe nyô, be nga ku a nkpwaté mekôn; be nga sis te ntyiʼibane metye e bidoʼo ya si, mbe be mbe miase woñ e sii bevevee, a be nga beʼe ôsone viap ba be ba ba sis ébé.
Be nga bôôé éjôʼôba jé e ba be nga wôéban été a jama bôte wé ase a mesoñe mé ma bômane nye; Betentyiʼibanemetyele bete bese be nga baʼabane meveñ a nkpwaté mekôn amu woñe wop ô nga miaseban e sii bevevee, a be nga beʼe ôsone viap ba be ba ba sis ébé été; be nga bôôé be ézezañe ya ba be nga wôéban.
Mésék, Tubal a jama bôte wob ase be ne wé a mesoñe mab ma bômane be; betentyiʼibanemetyele bete bese be nga baʼabane meveñ a nkpwaté mekôn amu be mbe be miase woñe wob e sii bevevee.
Ba be mimben be nji bômbô vôme wua ba be nji ku zañe betentyiʼibane metye. Mimben mi nga sis e vôme miñwuan mi né be bili mengale mewosane map a be nga bôôé, minkpwaté mekône miap e minlô miabe si. Ve da balé bete bikobe biab bi too e bivese biap, amu nkoone mimbene woñ ô nga jôô e sii bevevee!
Ve wo ô lôô be buʼuya wo ézezañe betentyiʼibane metye, mia be ba be nga baʼabane meveñ a nkpwaté mekôn mi bôô vône wua!
Edome le, bejô bôte bé a bivete bié bise mbe bete akôsa bo éwôlô jap, be nga bômbô vôme wua ba be ba be nga baʼabane meveñ a nkpwaté mekôn ba be ba ba sis ébé si.
Bivete bise yʼakôé mbie le a Besidônieñ bese, mbe be nga sis ba be ba be nga wôéban, njalan a ôson akôsa bo woñ éwôlô jap é nga dutu be bôt; betentyiʼibane metyele bete be bôô vôme wua ba be ba be nga baʼabane meveñ; a be beʼe ôsone viap ba be ba ba sis ébé si.
Faraoñ a ye yene be a a ye volebane nlem ajô jama bôte wé ase, ajô bôte be Faraoñ a nkane bita wé ôse mbe be nga baʼabane meveñ a nkpwaté mekôn, nalé Nti nyô a ne Zambe a jô.
Amu ma ye miase woñe wom e sii bevevee a ba ye bôôé nye ézezañe betentyiʼibane metye ba be ba be nga baʼabane meveñ a nkpwaté mekôn, Faraoñ a jama bôte wé ase, nalé Nti nyô a ne Zambe a jô.
Ajô Nti e nga kui be ma na:
A mona môt kobôʼô bôte yʼayoñe dôé! Wo ye jô be na: Eyoñe ma zuu nkpwaté mekôn na ô wosane si éziñ a ayoñe ya si éte é nyoñe môt éziñ minnoñe mié a telé nye mmombô, 
nge môt ate a yene nkpwaté mekôn ô zaʼa wosane si éte ve loñe toñ a ve bôt ayemé, 
a nge môt a wôʼô toñ a bene tabe ntye a nkpwaté mekôn ô zule vaa nye, metyi mé ma ye bebe nlô wé yôp.
A nga wôʼô tyiñe toñ a bene tabe ntye: Metyi mé ma ye tabe be nye. Nyô a tabe ntye a ye nyii ényiñe jé. 
Nge mmombô a yene nkpwaté mekôn ô zaʼak, ve bene loñe toñ, nge bôt be nji bi ayemé a nkpwaté mekôn ô zule vaa môt éziñ, môt ate a ye vaaban amu ékotekote jé, ve ma ye sili metyi mé be mmombô.
Ve wo, a mona môt, ma telé wo mmombô ayoñ Israél été. Wo ye vôʼôlô nkobô wo so mʼanyu a wo ye ve be ayemé mfaʼa wom. 
Eyoñe ma ye jô môt a ne nkpwala na: A nkpwala môt yaa, wo ye wu! Nge wo bo te kobô asu ya ve nkpwala môt ayemé ajô mbia ntabane wé, nkpwala môte te wo ye wu amu ékotekote jé ve ma ye sili wo metyi mé. 
Ve nge wo wo ve nkpwala môt ayemé asu ya bulane nye mvus mbia ntabane wé, a a boo teke lume mbia ntabane wé mvus, a ye wu ékotekote jé été a wo wo ye nyii ényiñe jôé.
A wo, a mona môt, jôʼô ayoñ Israél na: Mia jô na: Mewôé me bôte mangan a abé dangan e ne be bia a amu bie nde bi ne mbiban a ateʼe nyô; bi ne nguleya nyiñ aya? 
Jôʼô be na: Ane me vee! Nalé, Nti nyô a ne Zambe a jô, jam ma kômbô e nji bo na mbo abé a wu, ve na a tyendé ntabane wé a na a nyiñ. Bulaʼan, bulaʼan mi kôlô mbia mezene menan. Amu jé mia yiane wu a ayoñ Israél?
A wo a mona môt, jôʼô bôte yʼayoñe dôé na: Mbamba ntabane zôsôa môt a ye bo te nyii nye e môs a ye wôé môt; a mbo abé a ye bo te ku amu abé dé e môse a ye saʼale de, avale te zôsôa môt a ye bo te nyiñ amu zôsôô wé e môs a ye bo abé éziñ. 
Eyoñe ma jô zôsôa môte na, yaa a ye nyiñ, nge a tabe zôsôô wé mebun a bo ékotekot, ba ye bo te simesane wua ya bezôsôô mimboone bé, a ye wu amu ékotekot a nga bo.
Eyoñe ma jô mbo abé na: Yaa wo ye wu! Nge a lum abé dé mvus a bo ane metiñ a nya ntyiʼane mejô bia liti, 
nge mbo abé a bulan éban, a bulane jôm a nga wup, ve tôñe minjôan mia kee môt ényiñ, teke bo ékotekot, yaa a ye nyiñ, a ye bo te wu. 
Ba ye bo te simesan abé da ya ma a nga bo; a bo ane metiñ a nya ntyiʼane mejô bia jô, yaa a ye nyiñ.
Bôte yʼayoñe dôé ba jô na: Zene Nti é nji bo mvoʼé . Zene jab nje ñhe é nji bo mvoʼé . 
Nge zôsôa môt a liʼi zôsôô wé a bo ékotekot a ye wu a je. 
Nge mbo abé a liʼi abé dé a bo metiñ a nya ntyiʼane mejô mewôk, a ye nyiñ amu mboone te. 
Mia jô na: Zene Nti é nji bo mvoʼé ! Ma ye tyiʼi mia mejô môt ase ane mezene mé me né a ayoñ Israél!
Mbu awôm a baa, ngon awômô é too melu metane ya nkeane minkôme wongan ñwô mfam awu ya Yérusalém a nga kui be ma a jô me na: Tison é nyoñebaneya! 
Wo Nti ô mbe be ma mamengôʼé te na mfam awu a so, a Nti a nga kui mʼanyu éyoñ a nga zu be ma mametyé. Anyu dam é nga yoo, a me nji fe beta bo mvuk.
Nde ajô Nti da kui be ma na:
A mona môt, ba be too biliʼi ya sii Israél ba jô na: Abraham a mbe étam a a nga nyoñe si a si é nga vebane be bia bi nʼabui. 
Ajô te jôʼô be na: Avale di Nti nyô a ne Zambe a jô na: Mia di bidi bienan a metyi mese, mia bete mis mfaʼa ya bengunemelane benan be né, mia miase metyi a mia buni na si ja ye bo énjenane nga? 
Mia tabe nkpwaté mekône wônane ndi nlem , mia bo éko woñe jam, môt ase ya be mia a samele nga môte mbok, mia buni na si ja ye bo énjenane nga? 
Jame wo ye jô nde di: Avale di nde Nti nyô a ne Zambe a jô na: Ane me vee, ba bese be too biliʼi été ba ye ku a nkpwaté mekôn a nyô a too vôme fé é ne ñyem ma ye ve betit be di nye, a ba be too alem été a mimbase mekoʼo été ba ye wu bim. 
Ma ye bo si bilik a melunga, mebuna ngule wé a ye man, beta minkôte yʼIsraél mia ye bo melunga, teke môt a ye lôt été. 
Ba ye yeme na me ne Nti éyoñe ma ye bo si bilik a melunga amu biko woñe bi mam bise be nga bo.
Ve wo a mona môt, bôte yʼayoñe dôé ba laane wo fefele mimfin a mimbé ya menda a môt ase a jô nyô mbok a môt ase a jô monyañe na: Zaʼa ñhe wôʼan ajô avé da so be Nti! 
Ba ke beta nsamba be wo a ayoñe bôte dam da tabe wo ôsu. Ba wôʼô mejô môé ve teke bo me, amu ba bo mejô mʼélen me kui bʼanyu, ve da ôzañ akum ô wuluʼu minleme miap. 
Ô lôô ô ntoo be be ane jia é nʼabeñ: Mbamba mezik a mbaa tyiñe jia. Ba wôʼô mejô môé ve te bo me. 
Eyoñe mam mete ma ye kui, a me nga zu, ba ye yeme na nkulu mejô a mbe e zañe jap.
Ajô Nti e nga kui be ma na:
A mona môt, kuluʼu mejô ma wosane bebaʼale mintômba yʼIsraél! Kuluʼu mejô a jô be na: Mfaʼa bebaʼale mintômba: Avale di Nti nyô a ne Zambe a jô na: Ngoʼo bebaʼale mintômba yʼIsraél mbe ba ve bebiene bidi! Ye bebaʼale mintômba be nji yiane ve mintômba bidi? 
Mia di avoñ, mia jaé bibubute mengômesan, mi maneya tyiʼi betit be nʼavoñ, mi nji ve mintômba bidi. 
Mi nji ve mi mi ne ateʼe ngu, nge saé wu ô mbe ô konôk; nge tiñeti meveñe ya wu ô mbe mbalan; mi nji bulane soo wu ô nga dimi; ve mi nga jôô mie a ngu a ayok. 
Mi nga mane tyamelan amu njeñebane mbaʼale; mi ntoo jôme betite bese ya fé ba bi; mi nga mane tyamelan. 
Mintômba miam mia ndeñe e beta minkôle mise yôp a e bone minkôle bese be ne mbetane yôp; mintômba miam mi ne ntyamelan e ñyanebe ya si ése; teke môt a nyoñe ngab a mie, teke môt a jeñe mie.
Ajô te, a mia bebaʼale mintômba, vôʼôlaʼan ajô Nti! 
Ane me vee! Nalé Nti nyô a ne Zambe a jô, amu mintômba miam mi ntoo jôme nsa a amu mintômba miam mi ntoo jôme betite bese ya fé ba bi, amu mbaʼale momo, amu bebaʼale mintômba bam be nji nyoñe mintômba miame ngap, amu bebaʼale mintômba be nga ve bebiene bidi a teke ve mintômba miame bidi, 
amu nalé, a bebaʼale mintômba, vôʼôlaʼan ajô Nti! 
Avale di Nti nyô a ne Zambe a jô na: Me ne bebaʼale mintômba ngame yat! Ma ye sili mintômba miam e mo map ma ye bo te beta jôʼé be na be ve mintômba miam bidi, ndembene bebaʼale mintômba ba ye bo te beta ve bebiene bidi. Ma ye wôlé mintômba miam anyu dap a mia ye bo te beta bo jôme ba bi.
Amu avale di Nti nyô a ne Zambe a jô na: Mamiene ma ye baʼale mintômba miam a ma ye fombô mie. 
Avale mbaʼale mintômba a fombô mbame wé éyoñ a ne zañe mintômba mié mi ne ntyamelan, nalé ma fombô mintômba miam a ma ye wôlé mie e mevôme mese mi nga mane tyamelan, môs ôte ô too nkut a ékukut. 
Ma ye vaa mie meyoñ me bôt été, ma ye kôane mie soʼo mesi mesi a ma ye zuu mie éfuse si jap; ma ye ve mie bidi e beta minkôle yʼIsraél, e miñwomelô mi atôñ a mevôm mese ya si bôt be ne nguleya tabe. 
Ma ye ve mie bidi e mbamba ôbut a abemba dap da ye bo e beta minkôle mi ne éfuse si yʼIsraél é nʼôyabe yôp e valé nye mia ye woʼone mbamba abemba a ba ye bo nguleya di e mbamba ôbut, e beta minkôle yʼIsraél yôp. 
Ma ma ye ve mintômba miame bidi, ma ma ye ve mie awoʼon, nalé Nti nyô a ne Zambe a jô. 
Ma ye jeñe wu ô nga jañ, ma ye soo wu ô nga dimi fe, ma ye tiñeti meveñe ya wu ô nga balé a ve wu wo kone ngu. Ve ma tyame mi mi nʼavem a ngu. Ma ye ve mie bidi a zôsôa ntyiʼane mejô.
A mia mintômba miam, avale di Nti nyô a ne Zambe a jô na: Ma nyô: Ma tyiʼi ajô e zañe mone ntômba a mone ntômba, e zañe beyôme mintômba a beyôme bikela. 
Ye é ne mone jame mfaʼa wônane na mi ve mintômba bidi e vôme mbamba ôbut a né, ane mi ne tibi mebukaʼa ya ôbute vienan e mebo menane si, na mi nyu éngengeñe mendim ane mi ne juʼulane mebukaʼa yʼété a mebo menan? 
Mintômba miam mia yiane di jôme mebo menan me nga tibi a nyu jôme mebo menan me nga juʼulan!
Ajô te avale di Nti nyô a ne Zambe a jô na: Mamiene ma ye tyiʼi ajô e zañe mone ntômba a nʼavem a nyô a ne nkôt. 
Amu mi nga vutan a avel abume denan a étule jenan a amu mi nga bibi mintômba mise mi nʼatek a minlaʼa mienan a kui mi maneya tyamelane mie atan. 
Ma ye nyii mintômba miam, be za beta sa mie a ma ye tyiʼi ajô e zañe mone ntômba a nyô mbok. 
Ma ye telé be mbaʼale mintômba wua, nye a ye ve mie bidi mbo ésaé wome David, a ye ve mie bidi a ye bo mbaʼale wop. 
Ma Nti, ma ye bo Zambe wop, a mbo ésaé wome David a ye bo évet e zañe jap. Ma Nti, me kobôya. 
Ma ye bo élate mvoʼé a be, a ma ye vaa betite ya fé e si ése; ma ye tabe nkôte si teke tyele nleme yôp a ke ôyo ézezañe mefan. 
Ma ye bo be jôm ébotan, nalé fe mevôm ma bômane nkôle wom; ma ye lôme mveñ éyoñe ja yian, mveñ éte ja ye bo nyô bibotan. 
Elé yʼafan ja ye ve bibuma bié a si ja ye yô mevoñe mé. Ba ye bo te tyelé nleme yôp e si jap; a ba ye yeme na me ne Nti éyoñe ma ye tyiʼi mengataʼa ya bibôñeté biap, a yeme na ma ye kôté be e mo me ba ba tibili be. 
Ba ye bo te beta saaban e meyoñ été; betite ya si ba ye bo te beta mine be, ba ye tabe te tyelé minleme yôp a teke môt a ye ndeñele be. 
Ma ye bé be afup nde da ye wum; mfumbale zaé ya si a ye bo te beta kee be a meyoñ me bôt ma ye bo te beta woʼo be ôsone nyô. 
Ba ye yeme na ma, Nti, e Zambe wop, me ne a be, a na be ne bôte bam, be, ayoñ Israél, nalé Nti nyô a ne Zambe a jô. 
Mia, mintômba miam, mintômba ya ñyanebe wom, mi ne bôt; ma me ne Zambe wônan, nalé Nti a jô.
Ajô Nti e nga kui be ma na:
A mona môt kôñelaʼan asu dôé a wosane nkôle Séyir a kuluʼu mejô a wosane wô!
Wo ye jô wô na: Avale di Nti, nyô a ne Zambe a jô na: Me ne wo ngame yat a nkôle Séyir! Ma same wo wome be wo a ma bo wo bilik a melunga.
Ma ye bo bitisone biôé bilik wo ye bo melunga a wo ye yeme na me ne Nti.
Amu ô nga bili ziñ é ne te man. Amu ô nga kpwé bone bʼIsraél a nkpwaté mekôn melu be nga bili ôlun, melu ékop é nga tulan ôkup.
Ane me vee, nalé Nti nyô a ne Zambe a jô, ma ye futi wo metyi été a metyi ma ye tôñe wo; amu ô nji ke vini metyi nde metyi ma ye tôñe wo.
Ma ye bo nkôle Séyir bilik a melunga a ma ye vaa beke a beso;
Ma ye jalé minkôle mié a miñwuan. e bone minkôle miôé yôp, e mimbiʼili miôé, e bisalaʼa biôé ba be nga baʼabane meveñ ba ye ku été
Ma ye bo wo mevôm me ne te bôt nnôm éto. Te ke bôt ba ye beta tabe bitisone biôé. A mia ye yeme na me ne Nti.
Amu ô nga jô na: Meyoñ me bôte mebaé, mesi mete mebaé ma ye bo émam, a bia ye nyoñe me, ve Nti a mbe valé!
Ajô te ane me vee! Nalé Nti a jô, ma ye bo a ayaa ese a aban ese mbie ô nga liti e ziñe jôé ô nga liti be été; a ma ye bo na be yeme ma ézezañe jap éyoñe ma ye tyiʼi wo ajô.
Wo ye yeme na ma, Nti, me nga wôʼô meta mese ô nga ta minkôle yʼIsraél ô jôʼô na: Mi ne melunga, mi ne bia mvean ane bidi!
Mi nga tebe a wosane ma e minkobô mienan été, mi nga kobô ma minkobô meta, mamiene me nga wôʼô mie.
Avale di Nti, nyô a ne Zambe a jô na: Eyoñe si ése ja ye vak, ma ye bo wo melunga.
Amu mevaʼa ô nga vak, amu ngabe ayoñ Israél é mbe melunga été, avale te ma ye bo wo; wo ye bo melunga a nkôle Séyir, wo a Edom ase; a ba ye yeme na me ne Nti.
Wo, a mona môt, kuluʼu mejô e minkôle yʼIsraél yôp! Wo ye jô na: A minkôle yʼIsraél vôʼôlaʼane nkobô Nti!
Avale di Nti, nyô a ne Zambe a jô na: Amu nsiñe wônan a nga woé mia na: Ha! Ha! Mevôm me ne nnôm éto ma me too mbetane yôp me ntoo émangan!
Ajô te ñhe kuluʼu mejô! A wo ye jô na: Avale di nde Nti, nyô a ne Zambe a jô na: Yaa, amu be nga kômbô e mevôme mese na be mine mia a wua mia melunga été, na mi bo jôme meyoñe mefe, amu mi nga bobane jôme mekpweʼelaʼa a minkobô e bôte bôt été,
ajô te ñhe, a minkôle yʼIsraél, vôʼôlaʼane nkobô Nti, nyô a ne Zambe! Avale di Nti nyô a ne Zambe, a jô beta minkô a bone minkô, bisalak a mimbiʼili, biliʼi bi ne melunga été a bitisone bôt be maneya kôlô, mbie bi nga keebane nsa a ékpweʼele ya meyoñ mevoʼo ma bômane na:
Yaa, avale di Nti, nyô a ne Zambe a jô na: Yaa: E nduane yʼabane dam été, ma kobô me wosaʼane meyoñe mevok a Edom ase, mbe be nga nyoñe si jam é bo énjap a mevaʼa mese ya nleme wop a ébiasé ya nsisime wop, ane be ne sa miñyanebe yʼété!
Ajô te kuluʼu mejô ajô sii Israél! Wo ye jô beta minkô a bone minkô, bisalak a mimbiʼili na: Avale di Nti nyô a ne Zambe a jô na: Me nyô ma kobô abane dam été a ayaa dam été, amu meyoñ bikuu me jaléya mia mbeʼe abé .
Ajô te Nti nyô a ne Zambe a jô avale di na: Ma me kaneya de ngana wo ô tele yôbe na: Yaa, meyoñe bikuu ma bômane mia mebiene mme ma ye beʼe abé dap!
Ve mia, a minkôle yʼIsraél, mia ye kui mintyaé mienan, a mia ye wume bibuma bienan asu ayoñ Israéle dam, amu mam mete me mbeme boban.
Ma nyô me ne a mia éyoñe ji, ma ye kôñelane mfaʼa wônan, a mia ye bééban a miaseban,
Ma ye bo mia ézuʼu bôt: Ayoñ Israél ese; bôt ba ye tabe bitison, bilik bia ye beta lôñeban.
Ma ye bulane bôt a betite be mia, ba ye bo abui a fôé; ma ye bo mia abui ane melu menan yʼatataʼa a ma ye bo mia mvaé a dañe melu mvus; a mia ye yeme na me ne Nti.
Ma ye bo na bôt be wulu mia yôp* ayoñe dam Israél; mia ye bo jôme jap a mia ye bo ngabe jap a mia ye bo te beta wôé be bon .
Avale di Nti, nyô a ne Zambe a jô na: Amu ba jô mia na: Mi ne si ja mine bôt, si ja wôé bone yʼayoñe bôte dé ebien,
Amu nalé, wo ye bo te beta mine bôt nge wôé bone yʼayoñe bôte dôé womien, nalé Nti nyô a ne Zambe a jô
ma ye bo na ô bo te beta wôʼô minkobô mi ébiasé ya meyoñe bikuu, a wo ye bo te beta beʼe ôsone ya bôt; wo ye bo te beta bo na ayoñe bôte dôé e kolé ôbak.
Ajô Nti e nga zu be ma na: 
A mona môt, bôte yʼayoñ Israél éyoñe be nga too e si jap, be nga ve je mvin a mbia ntabane wob a mimboone miab; mbia ntabane wob a mbe asu dam ane mvine ya minga a yene ngon. 
Eyoñe te me nga jôʼé, ayaa dam e nyôle jab amu metyi be nga mialan e si jab a amu bengunemelan be nga ve si éte mvin. 
Me nga mialane be e meyoñe bikul été, a be nga tyamelan e mesi mesi; me nga tyiʼi be mejô ane ntabane wob ô mbe a ane mimboone miab mi mbe. 
Be nga kui e be meyoñe bikuu mevôme be mbe na ba ke a be nga ndaman étyi ya jôé dam, jame te nde be mbe be jôʼô be na: Bôte Nti mbe le, be nga kôlô e si jé. 
A me nga kômbô kamane duma ya jôé dam e nʼétyi nde ayoñ Israél e nga ndaman étyi e meyoñe bikuu be nga ke été.
Ajô te, jôʼô ayoñ Israél na: Avale di Nti nyô a ne Zambe a jô na: Sa ke amu mia nde me nga bo nalé a ayoñ Israél; vʼamu jôé dam e nʼétyi nde mi nga ndaman e meyoñe bikuu mi nga ke été. 
Ma ye telé jôé dam e nʼanen étyi nde e nga ndamane meyoñe bikul été, jôé te nde mi nga ndaman e meyoñ mete été, a meyoñe bikuu ma ye yeme na me ne Nti, nalé Nti Nyô a ne Zambe a jô, éyoñe mia ye telé ma étyi e mise map.
Ma ye vaa mia meyoñ bikul été, ma ye kôane mia mi soʼo mesi mese a ma ye beta zuu mia e si jenan. 
Ma ye miame mia mendim me ne mfuban e nyô, a mia ye bo mfuban; ma ye tune mia mfaʼa ya mvine jenan ése a bengunemelane benan bese. 
Ma ye ve mia mfefé nlem a futi mfefé nsisime be mia; ma ye vaa nleme mekok e minsône mienan été a ma ye ve mia nleme minsôn. 
Ma ye futi Nsisime wom e be mia a ma ye bo na mi tôñe minjôane miam a bo mebendé mam. 
Mia ye tabe e si me nga ve bʼésoo, mia ye bo bôte bam a ma ye bo Zambe wônan. 
Ma ye nyii mia mfaʼa ya mvine jenan ése. Ma ye loone nlisi a bo nye abui abui; ma ye bo te beta lôme mia mfumbale zaé. 
Ma ye bo na bibuma ya bilé bi bo abui nalé fe bibuma ya mefup, nalé mia ye bo te beta woban ôsone ya mfumbale zaé e meyoñe bikul été. 
Eyoñe te mia ye simesane ntabane wônan ñwô ô mbe abé , a mimboone mienan mmie mi nji ke bo mvaé; mia ye bo te beta lôbane mesu amu bikobe bienan a beangôndô mimboone benan. 
Me nji bo nalé amu mia, nalé Nti, nyô a ne Zambe a jô, yemane nalé! Wôʼan ôson a bo fe fek amu ntabane wônan a ayoñ Israél!
Avale di Nti nyô a ne Nti a jô na: E môse ma ye tune mia mfaʼa bikobe bienan bise, ma ye bo na bôt be beta bo e bitison a ba ye beta lôñ e mevôm me ne bilik, 
sii melunga ja ye bééban sa na é bo melunga e mise belôtan; 
a ba ye jô na: Sii melunga nyô é ntoo vʼane afub Eden, a bitison bi ne biliʼi bi melunga a nteʼan avale di bi ntoo alem a bôt be ntoo été. 
Meyoñ ma ye tabe mbômaʼan a mia ma ye yeme na ma, Nti me beteya lôñ jôm é mbe ntyaman, me beteya bé jôm é mbe melunga. Ma, Nti, me kobôya a ma ye bo nalé.
Avale di Nti, nyô a ne Zambe a jô na: Jame di nde da ye bo na ayoñ Israél é beta viti ma be be: Ma ye bo bôt abui ane mbame biyem. 
Bitison bi ne bilik bia ye jaé a mimbame mi bôt, éfunan ane mimbam mia yiane tyiʼiban, éfunan ane mimbame ba zuu mie Yérusalém éyoñe ya beta mebôk . A ba ye yeme na me ne Nti.
Wo Nti ô mbe be ma, a Nti a nga kui ma atan e nsisim été a telé ma ézezañe mbiʼili; mbiʼili wu ô mbe njalan a bives. 
Nde a nga bo na me lôte fefele jap, mbômaʼan; bi mbe étua abui e mbiʼili yôp, bi too fe étua nkôt.
Nde Nti a jô me na: A mona môt, ye bivese bi bia ye bo nguleya beta veebe? Me na: A Nti nyô a ne Zambe, wo wo yeme de! 
Nge me na: Kuluʼu mejô ajô bivese bite! Wo ye jô bie na: A minkôte bives, vôʼôlaʼan ajô Nti! 
Avale di Nti nyô a ne Zambe a jô na: Mi lôô ma ye zuu nsisime be mia a mia ye nyiñ; 
ma ye futi minsise be mia a bo na minsôn mi faa be mia, ma ye buti mia a ékôp a futi nsisime be mia, mia ye nyiñ a mia ye yeme na me ne Nti.
Me nga kulu mejô avale me nga nyoñ abendé. Me ngenane me kuluʼu mejô, nde éduñ ja zu bo ateme na si é nga fôʼôsan, a bives bi nga subu bina a bi bivoʼo bebé. 
Me nga yene na bi mbeʼe minsis. Minsôn mi nga taté na mia faa a ékôp é nga buti bivese bite, ve bi mbe ke nsisim .
Nde Nti a jô me na: Kuluʼu mejô a kobôʼô Nsisim di Nti nyô a ne Zambe a jô na: Nsisim zaʼak ô soʼo mekuʼu menyine ya si, vuñuk e mimbime mina yôp a mi betaʼa nyiñ! 
Me nga kulu mejô aval abendé a nga ve ma e mbe. A Nsisim ô nga zu e be mimbim mite, ane mi nga beta nyiñ a tebe a mebo map. Etua beta nsamba mewosan.
Nde Nti a jô me na: A mona môt, bivese bi bi nʼayoñ Israél ése. Tame yen ba jô na: Bivese biangan mi maneya kôt, ndi jangan é ntoo momo, bi jañeya! 
Ajô te kuluʼu mejô! Wo ye jô be na: Avale di Nti nyô a ne Zambe a jô na: Mi lôô ma kui mesoñe menan, ma bo na mi kôlô mesoñe menan a bôte bam, a ma bulane mia e sii Israél. 
Mia ye yeme na me ne Nti éyoñe ma ye kui mesoñe menan a bo na mi kôlô mesoñe menan a bôte bam! 
Ma ye futi Nsisime wome be mia a mia ye nyiñ; ma ye beta tooé mia e si jenan a mia ye yeme na ma, Nti, me kobôya a me boya, nalé Nti a jô.
Ajô Nti e nga zu be ma na: 
A wo, mona môt, nyoñ éfas élé a tili été na: Yuda a bone bʼIsraél ba be be be ne akôna. Nyoñ éfas élé éfe a tili été na: Yôsep, élé Efrayim, a ayoñ Israél ése é ne nye akôna. 
Suluʼu bie bebé jia a ji évok, ndembene wo ye bi foʼo vʼéfas élé jia, ane bise bia ye bo nlatan e wo wôé été. 
Eyoñe bôte yʼayoñe dôé ba ye jô wo na: Ye wo ye kate bia atinane ya jame te? 
Yalaʼane be na: Avale di Nti nyô a ne Zambe a jô na: Me nyô, ma nyoñ élé Yôsep é ne e wo Efrayim a menda me bôte yʼIsraél me ne nye akôna; ma ye late me a élé Yuda a bo be élé jia. Ba ye bo nlatan e wo wom. 
Bifase bilé wo ye tili été bia ye bo e wo wôé été mise map me lôô.
Wo ye jô be na: Avale di Nti nyô a ne Zambe a jô na: Me nyô, ma nyoñe bone bʼIsraél e mo meyoñe bikuu vôme be nga mane ke; ma ye kôane be be soʼo mevôme mese a ma ye beta zuu be e si jap. 
Ma ye bo be ayoñe da e si jap, e minkôle yʼIsraél; bese ba ye bi njô bôte wua; ba ye bo te beta bo meyoñ mebaé nge kabane bijôé bibaé. 
Ba ye bo te beta ve bebiene mvin a bengunemelane bap, a beangôndô mimboone bap a mewôé me bôte mab mese; ma ye nyii be e mevôm mese be nga tabe a mevôme be nga bo abé , a ma ye tune be; ba ye bo bôte bam a ma ye bo Zambe wop. 
Mbo ésaé wome David a ye bo njô bôte wop, a bese ba ye bi mbaʼale mintômba wua. Ba ye tôñe mebendé mam a baʼale memvinda mam a ba ye bo bie. 
Ba ye tabe e si me nga ve mbo ésaé wome Yakob a nje bʼésoo be nga tabe; ba ye tabʼété, be, bendaé bap a bendile bap a kui nnôm éto, a mbo ésaé wome David a ye bo évete jabe nnôm éto. 
Ma ye bo be élate mvoʼé a nnôm étoo élat a ye boban a be; ma ye tooé be, ma ye fôle be a telé vôme wom a nʼétyi ézezañe jap nnôm éto. 
Etabaʼa jam ja ye bo be be; ma ye bo Zambe wop a ba ye bo bôte bam, 
a meyoñe bikuu ma ye yeme na me ne Nti a telé Israél étyi, éyoñe vôme wom a nʼétyi a ye bo zañe jabe nnôm éto.
Ajô Nti e nga zu be ma na:
A mona môt, kôñelaʼan asu dôé mfaʼa Gôg a né, e sii Nagôg, mfaʼa évete ya Rôk é né, ji ya Mésék a Tubal é né a kulu mejô ma wosane nye!
Wo ye jô na: Avale di Nti nyô a ne Zambe a jô na: Ma nyô ma wosane wo, a Gôg, évete ya Rôk, Mésék a Tubal!
Ma ye tiñeti akop e minkekeʼe miôé asu ya vaa a ngu. Ma ye kuli wo atan, womien a nkane mewosane wôé ôse, bikabela a bôte ba wulu bie toʼo mbamba njaan; jama ndôkaʼan be beʼe ében é nʼanen a ji é ne tyôtyoé, bese be yeme belane nkpwaté mekôn.
Bezimbi ya Perse, Etiôpi a Put fe ba ye ke nsamba wop be beʼe ében a afôʼôlô étyé.
Gômer a bindundumba minsamba bié bise, nda bôte Tôgarma é too susuʼa mevôme yʼakôé a bindundumba minsamba bié bise, e ne na jama bôt mia be be mi né.
Kômesaʼan, yaa, tebeʼe nkôman, womien a nsamba bôt wo bômane wo! Wo ye bo mbaʼale wop.
Ayab éyoñ ôsu, wo ye teléban e bisaé biôé; asuʼulane ya biyoñ, wo ye zu wosane si nyô, nje bôte be too été, ba be nga fame nkpwaté mekôn, ba ye sulan e minkôle yʼIsraél mi nga too bilik éyoñ ése, be soʼo ézezañe jama meyoñ me bôt; be soʼo ézezañe meyoñ me bôt, ba ye tabe menda map teke tyelé nleme yôp.
Wo ye bet, wo ye zu ane nkulu. Wo ye bo ane nkut wo zu buti ngume si, womien a bindundumba minsamba biôé bise, a jama bôt mia be be mi né.
Avale di Nti, nyô a ne Zambe a jô na: Môs ôte, asimesan da ye bete wo nlem , a wo ye bôndé fek é nʼabé.
Wo ye jô na: Ma ye bet a wosane si é yoo, ma ye té bôte be too évôvoé ntañete mbe be too menda map te tyelé minleme yôp, a mbe bese be too e bitison bi ne teke minkaʼalé, mi too teke mengôñ nge mimbé, a na:
Ma ye ke nyoñe biôme ya nsa a taté na ma sa biôm. Ve wo ye futi wo e bilik mbie bôt be too éyoñe ji, e be bôt be nga nyoñeban be soʼo zañe meyoñe bikuu, be bili mimbame biyem a akum, be too tem émo.
Seba a Dedan, bebo makite ya Tarsis a bitoñe bengbwengbweme biabe bise ba ye jô wo na: Ye wo zu nyoñe biôme ya nsa? Ye wo kôane bôte bana asu ya sa biôm, asu ya kee argent a or, asu ya nyoñe mimbame biyem a akum, asu ya nyoñe abui biôme ya nsa?
Ajô te, a mona môt, kuluʼu mejô! Wo ye jô Gôg na: Avale di Nti nyô a ne Zambe a jô na: Yaa, môse ayoñ Israél dam da ye tabe te tyelé nleme yôp, wo ye yeme de
a wo ye so vôm ô too ôyap mfaʼa yʼakôé, womien a jama bôt mia be be bese be bete bikabela yôp, beta ndôkaʼane bôt, abui nkane mewosan.
Wo ye bet a wosan ayoñ Israél dam aval ane nkut wo zu yiane si éziñ. Jame te da ye bo asuʼulane ya biyoñ a ma ye bo wo na ô zu wosane si jam, nalé ate meyoñ bikuu ma ye yeme ma, éyoñe wo ye telé ma étyi mise map me lôô, a Gôg!
Avale di Nti, nyô a ne Zambe a jô na: Ye ajô dôé nde me nga kobô melu mvus a anyu bebo bisaé bam, bekulu mejô yʼIsraél, mbe melu mete, mimbu mimbu, be nga kulu mejô na ma ye bo wo na ô zu wosane bôte bam, nalé Nti nyô a ne Zambe a jô. Ayaa da ye bete ma zoñe nlem .
Eyoñe te ñhe môs ôte, e môse Gôg a ye zu wosane sii Israél, nalé Nti, nyô a too nnôm éto a jô.
Ma yôtane nalé, abane dam été a e nduane yʼayoʼo dam été, yaa, môs ôte, beta mfôʼôsane si a ye boban Israél.
Kose ya mañ a anone ya yôp bia ye fôʼôban ôsu viam, nalé fe betite ya fé, a biôme bise bia nyiʼitan bi woñe si, a bôte bese be too si nyô. minkô mia ye tabe mbulekan, meyo mimbase mekok mia ye ku si a beta mfin ase fe a ye ku si
e minkôle miam mise yôp, ma ye loone nkpwaté mekôn ô wosane nye, nalé Nti nyô a ne Zambe a jô; môt ase a ye belan nkpwaté mekône wé asu ya wosane monyañ.
Ma ye tyiʼi nyʼajô a bim a metyi; ma ye bo na ngule mveñ é noñ: Metaʼa nduan a sufre bi kpwaʼa nye, bindundumba minsamba bié a jama bôt ba be be ba ye bo nsamba yôp.
Ma ye liti anene dam a étyi jam; ma ye liti mamien e mise jama meyoñe bikuu mme ma ye yem éyoñe te na me ne Nti.
Wo, a mona môt, kuluʼu mejô ma wosane Gôg, wo ye jô na: Avale di Nti nyô a ne Zambe a jô na: Ma nyô me ne wo ngame yat, a wo Gôg, évete ya Rôk, Mésék a Tubal.
Ma ye dutu wo ma ye wulu wo, ma ye bo na ô bet ô soʼo ôyab akôé asu ya ke wosane minkôle yʼIsraél.
Wôna ma ye bibi wo, élaé jôé ja ye buʼi e mbo ngale wôé a mekoñe bilaé môé ma ye sotane wo e wo ya mbo nnôm.
Wo ye ku e minkôle yʼIsraél yôp, womien, bindundumba minsamba biôé bise a bôte mia be be mia ye bo nsamba; ma ye ve wo ane bidi e be anone da bi biôm e be anone mevale mese, a e be betite ya fé.
Wo ye wu afan été ô bôô si, amu ma me kobôya nalé, nalé Nti nyô a ne Zambe a jô.
Ma ye lôme nduan e Magôg, a e be ba be too bikôte bi mañe mvoʼé . a ba ye yeme na me ne Nti
ma ye bo na be yeme jôé dam é nʼétyi, ézezañ ayoñ Israél dam été; a ma ye bo te beta jôʼé na jôé dam é nʼétyi é ndaman; a meyoñe bikuu ma ye yeme na ma me ne Nti, Nyô yʼIsraél a nʼétyi.
Tame yen, mam mete ma zu, ma boban, nalé Nti nyô a ne Zambe a jô, môse me nga jô wô ñwô le.
Eyoñe te bôte be too e bitisone yʼIsraél ba ye kui atan, ba ye diʼi a futi mengaa e nduan, nalé fe biben bi ne tyôtyoé a anen, bilaé a mekoñ mʼélaé, mimbian a mekoñ, ba ye boʼoé bie nduan tañe melu zamgbwa.
Ba ye bo te nyoñe njaʼa e bikôtôk, nge tyiʼi je e mefan, amu ba ye boʼoé nduan a mengaa, biôme ya nsa biap bia ye bo ba be nga nyoñe be ane biôme bi nsa. Ba ye sa ba be nga sa be, nalé Nti a jô.
E môs ôte, ma ye ve Gôg vôme ya jambe Israél été, e mbiʼili bewulu dulu ô ne e mañ mfaʼa ya jôbe da tôô; mbiʼili te wo dibe bewulu dulu zen; nne ba ye jame Gôg a ézuʼu bôte jé ése valé, a ba ye loone wô na: Mbiʼili ézuʼu bôte Gôg.
Ayoñ Israél da ye jame be, asu ya tune si; a jame te da ye tabe ngone zamgbwa.
Bôte bese ya si ba ye jame be a jame te da ye bo duma. E môse ma ye betebane yôp, nalé Nti a jô,
ba ye telé bôt éyoñ ése na be wulu e si ése. Ba ye jame mimbim mi nga liʼi mi yane si asu ya tune je, bewulu dulu ba ye volô be; éyoñe ngone zamgbwa é kpwaneya, ba ye ke ba jeñ.
Bewulu dulu bete ba ye wulu e si ése; a éyoñe wua ya be be a ye yene bivese bi bôt, a ye telé ndem e vôm ate na befaʼa mesoñ be jame nye e mbiʼili ézuʼu bôte Gôg.
Hamôna a ne fe jôé tison. Avale di nde ba ye tune si nyô.
Wo, a mona môt, avale di Nti nyô ane Zambe a jô na: Sulaʼan, zaʼan boʼone ndôkaʼan mi soʼo mevôme mese, asu metunaʼa mam, mme mamiene ma ve asu denan, anene metunaʼa e minkôle yʼIsraél yôp! Mia ye di minsôn a nyu metyi.
Mia ye di minsône mimben a nyu metyi bivete ya si nyô. Beyôme mintômba, bone mintômba, beyôme bikela, beyôme benyak, bese mevoñ e Basañ.
Mia ye di avoñ mi jaé fe, a nyu metyi mi nga sok (bi soʼo) metunaʼa mam ma ve asu denan.
Mia ye jaé minsône benya bikabela a bi bita e tawôlô wom, minsône mimben a mi bôte bita bese, nalé Nti, nyô a ne Zambe a jô.
Ma ye liti duma dam e be meyoñe bikuu, a meyoñe bikule mese ma ye yene mintyiʼane mejô ma ye bo, nalé fe e wo wom ma ye bôôé me nyô.
Ayoñ Israél da ye yeme na me ne Nti e Zambe wé, ataté môse wu a melu ma zu.
Meyoñe bikuu ma ye yeme na ayoñ Israél é nga ke minkôm amu bikobe biap, amu bijabô bié mfaʼa wom: Ajô te me nga solé be asu dam a kalane be e mo besiñe babe na bese be wu a nkpwaté mekôn.
Me nga bo be ane mvine mame jap a mewôé me bôte map bi né, a me nga solé be asu dam.
Ajô te avale di Nti nyô a ne Zambe a jô na: Eyoñe ji ma ye bulane soo minkôme mi Yakob, ma ye ko ayoñ Israél ese éngôngo, a ma ye kamane jôé dam e nʼétyi.
Eyoñe te ba ye vuan ôsone viap a bijabô bise be nga bo mfaʼa wom. Ba ye tabe si jap teke tyelé nleme yôp teke môt a ndeñele be.
Eyoñe ma ye kôane be be soʼo mesi besiñe bap, ba ye telé ma étyi e mise mʼabui meyoñe bikuu.
Ba ye yeme na me ne Nti e Zambe wop, nyô a nga kee be minkôm e be meyoñe bikuu a a kôane be e si jap. Te ke wua ya be be ma ye liʼi wé.
A ma ye bo te beta solé be asu dam, amu ma ye miase Nsisime wom e ayoñ Israél, nalé Nti a jô.
Eyoñe bi ntoo minkôm mimbu mewôm mebaé a mitan, atataʼa mbu, ngon é too melu awôm, éyoñe te tison é maneya bôéban mimbu awôm a minyine mvus, môs ôte, wo Nti ô nga too be ma, 
a a nga kee ma wé. E miñyenane mi Zambe été, a nga kee ma e sii Israél a telé ma e nkôl ô nga dañ ôyabe yôp, e vôme biôme bi nga funane menda ya tison bi nga too mfaʼa ya nké. 
A nga kee ma wé; môt éziñ a mbe wé a funaʼane mvot; a mbe a bili e wo wé été nkole léñ a ntume ya veʼe wô biôm a a nga tele bebé mbé . 
Môt ate a nga jô me na: A mona môt, fombôʼô a mise môé a wôk a melo môé! Tukaʼa vôʼôlô mam mese ma zu bo wo na ô yen, amu ô ne nlômane vana na ô fombô. Kate ayoñ Israél mam mese wo ye yen.
Beta mfin a too atan a nga bômane Nda Zambe mimfaʼa mise. Môt ate a nga bili ntume ba veʼe wô biôm e wo wé été ô too menyiʼi me mo mesaman, anyiʼi wo ese e bili besañtimétre muame yôp; nde a nga veʼe ndam a ôyabe yôbe ya mfin a yene bise abime da.
Ane a nga ke e mbé ya jôp da tôô a bet ôbete yʼété, a nga veʼe mbé si a yen ô too ndam ôlé via, a ndame ya mbé si ôvok ôlé via. 
Etune nda asu mmomban é mbe ôlé via e nté a ôlé via e ndam; zañe bitune bi nda bi mbe asu mmomban é mbe menyiʼi me mo metan; mbé si ya beta mbé e mfôme mbalaʼasi ya beta mbé , mfaʼa wo ke e nda , ô mbe, nté, ôlé via. 
A nga veʼe fe mbalaʼasi ya beta mbé mfaʼa wo ke nda a yene ô too ôlé via. 
A nga veʼe mbalaʼasi ya beta mbé a yen ô too menyiʼi me mo muam, mekône yʼété ki menyiʼi me mo mebaé; mbalaʼasi ya beta mbé wu ô mbe mfaʼa wo ke nda .
Bitune menda ya beta mbé mfaʼa jôb da tôô asu mmomban bi mbe bilaa mfaʼa wu a bilaa mfaʼa mbok. Bilale bise bi nga too nté wua; mekône fe me too nté wua mfaʼa wua a mfaʼa mbok. 
A nga veʼe ndam anyiine ya beta mbé a yene je ndame menyiʼi me mo awôm; nté ya beta mbé ki menyiʼi me mo awôm a mela. 
Mon akak a too ôsu bitune bi nda ba mombô nté anyiʼi wo da mfaʼa wu a mon akak, nté anyiʼi wo mfaʼa mbok; bitune menda asu mmomban bi too menyiʼi me mo mesaman mfaʼa wu a menyiʼi me mo mesaman mfaʼa mbok. 
A nga veʼe beta mbé ataté andil étune nda mmombane jia a kui andile ya ji évok, ndam é too menyiʼi me mo mewôm mebaé a metan: Mbé ô lôô wu ôvok. 
A nga bo fe mekôn me too nté menyiʼi me mo mewôm mesaman; nseñ ô nga bômane beta mbé mfaʼa beta akôn a mbe. 
Zañe mbé si ya beta mbé , anyiin, a mbé si mbalaʼasi yʼété ya beta mbé , é mbe nté menyiʼi me mo mewôm metan. 
Bitune menda asu mmomban bi nga bili bone mimbé be too ndiban, nalé fe mekône map, e beta mbé été mimfaʼa mise, me kuik minyiʼane ya yôp; bone mimbé be too mbômaʼane mfaʼa yʼété; akôn ese e bili fe bikanga melen.
Eyoñe te a nga kee ma e nseñe yʼatan e vôme bitune menda a ntaʼane mekok mbômaʼane nseñ bi mbe; bitune menda mewôm mela bi mbe e ntaʼane mekoʼo te yôp. 
Ntaʼane mekok ô mbe mfôme beta mimbé, nté ane mie ô too mfaʼa ya si. 
A nga veʼe ndam ataté mbé si ya mbé ya si a kui mbé si nseñe yʼété ô ne mfaʼa yʼatan, menyiʼi me mo ntet, mfaʼa jôb da tôô a mfaʼa yʼakôé mibaane.
Beta mbé a ne nseñe yʼatan a lôô mfaʼa yʼakôé, a nga veʼe nye nté a ndam. 
Bitune menda yʼété asu mmomban bi mbe mfaʼa wu bilaa, mfaʼa mboʼo bilaa; mekône yʼété a menyiine yʼété bi mbe abime da ane beta mbé yʼôsu, e ne na: Nté menyiʼi me mo mewôm metan a ndam menyiʼi me mo mewôm mebaé a metan. 
Bevundi bé, menyiine mé a minteme melene mié bi mbe avale da ane beta mbé a nga lôô mfaʼa jôbe da tôô. Bôt be mbe be kele wé a ôbet ô too medaa mebo zamgbwa, menyiine me too me ôsu. 
Beta mbé a mbe e nseñe yʼété zôsôô a beta mbé yʼakôé ba nyô ya mfaʼa jôbe da tôô, menyiʼi me mo ntet.
A nga bo me na me ke mfaʼa ya nké vôme beta mbé ya nké a mbe, nde a nga veʼe mekône yʼété a menyiine yʼété bise abime da. 
Beta mbé ate a menyiine yʼété bi nga bili bevundi mbômaʼan ane bevundi bevok: Be mbe menyiʼi me mo mewôm metane nté a menyiʼi me mo mewôm mebaé a metane ndam. 
Be mbe be bete wé a ôbet ô ne bité zamgbwa menyiine mé me too bie ôsu; bikanga melen bi mbe e mekône yʼété jia mfaʼa wu, a éfe mfaʼa mbok. 
Nseñe yʼété ô nga bili beta mbé mfaʼa ya nké. A nga veʼe zañe beta mbé a nyô mbok mfaʼa ya nké: Menyiʼi me mo ntet.
A nga kee ma nseñe yʼété bi tulaʼane mbé ya nké. A nga veʼe mbé ya nké ñwô ô mbe abime da mevôm mese. 
Bitune menda asu mmomban, mekôn a menyiine yʼété bise abime da; beta mbé a menyiine mé bi nga bili bevundu mbômaʼan: Be bili menyiʼi me mo mewôm metane nté a menyiʼi me mo mewôm mebaé a metane ndam. 
Menyiin me mbe mbômaʼan me bili menyiʼi me mo mewôm mebaé a metane nté a metane ndam. 
Menyiine mete me mbe me kuik e nseñe yʼatan. Bikanga melen bi nga too e mekône yʼété; ôbete yʼété ô nga bili bitelé mebo muam.
A nga kee ma nseñe yʼété mfaʼa jôbe da tôô. A nga veʼe beta mbé a too abime da vôm ase. 
Bitune bi nda asu mmomban, mekôn a menyiine bié bi mbe abime da. Beta mbé ate a menyiine mé bi nga bili bevundi mbômaʼan: Menyiʼi me mo mewôm metane nté a mewôm mebaé a metane ndam. 
Menyiine mé me mbe me kuik e nseñe yʼatan. Mfaʼa ôse ô nga bili bikanga melen e mekône mé a bitelé mebo muam asu ya bet été.
A nga kee ma mfaʼa mbé yʼakôé ô né. A nga veʼe wô. Ôse abime da. 
Nalé bitune menda bié asu mmomban, mekône mé a menyiine mé; mbé te ô nga bili bevundi mbômaʼan; menyiʼi me mo mewôm metane nté a mewôm mebaé a metane ndam. 
Mekône mé me mbe me kuik e nseñe yʼatan. Mfaʼa ôse ô nga bili bikanga melen e mekône mé, nalé fe bitelé mebo muam asu ya bet été.
Etune nda éziñ é nga too, mbé yʼété ô too e zañe mekône ya beta mbé . Valé nye be mbe be sôbô mimveane ba diʼi ngumba. 
Anyiine ya beta mbé e nga bili betawôlô bebaé mfaʼa wu a betawôlô bebaé mfaʼa mbok; be nga yiane tyiʼi éyem ja diʼibane ngumba été, nalé fe étyiʼa asu mekua. 
Betawôlô bebaé be mbe e jia ya bifase yʼatan be mbe be betek, anyiine ya beta mbé a betawôlô bebaé éfas évok, anyiine ya beta mbé . 
Betawôlô benyin be nga too mfaʼa wu a betawôlô benyin mfaʼa mbok, mfôme beta mbé; betawôlô bese muam asu ya tyiʼi biyem été yôp. 
Betawôlô mimbaane mekoʼo benyin asu bityiʼa ba diʼi ngumba be mbe fe valé be too anyiʼi wo da a étun e nté a anyiʼi wo da a étun mfaʼa ya nkôñe yôp; be nga yiane naane bivôl be mbe be tyiʼi bie biyeme tyiñ asu metunaʼa ma diʼibane ngumba a asu metunaʼa mefe. 
Akop, e too ndam akule wo, e nga beme mfaʼa yʼété mbômaʼan; minsône ya biôme ba ve mi nga yiane betebane betawôlô yôp.
Atane ya beta mbé yʼété bitune bi nda beyia bia bi mbe e nseñe yʼété jia é too fefele beta mbé yʼakôé mfaʼa ô bili mbé ba nyiin ô too nké; étune nda évok mfaʼa mbé ya nké éfase yʼanyiin é lôô akôé. 
Môt ate a nga jô me na: Beta aba nyô nye anyiin e lôô akôé a ne asu betuni ba bo ésaé e nda Zambe. 
A Aba anyiin, e lôô mfaʼa yʼakôé e ne asu betuni ba bo ésaé ataʼa metunaʼa; be ne bone be Sadok, mbe bete, e bone be Lévi été, ba subu Nti bebé asu ya saane nye.
Môt ate a nga veʼe nseñ: Nté menyiʼi me mo ntet; ndam menyiʼi me mo ntet; mimfaʼa minyin abime da. Ataʼa metunaʼa é mbe ôsu ya Nda Zambe.
Ane a nga kee ma anyiine ya Nda Zambe; a nga veʼe mekône yʼanyiin: Menyiʼi me mo metan mfaʼa wu a menyiʼi me mo metan mfaʼa mbok. Ndame ya beta mbé é mbe menyiʼi me mo mfaʼa wua a menyiʼi me mo mela mfaʼa mbok. 
Etune nda yʼanyiin é mbe menyiʼi me mo mewôm mebaé nté a menyiʼi me mo awôm a da ndam; ô be kele wé ôbet. Beta mekôn me mbe fefele mekôn, wua mfaʼa wu, wua mfaʼa mbok.
A nga kee ma e nda Zambe. A nga veʼe mekôn; ndam menyiʼi me mo mesaman mfaʼa wu a ndam menyiʼi me mo mesaman mfaʼa mbok.
Ndame mbé é mbe menyiʼi me mo awôm; mefefele yʼanyiine mbé me mbe nté menyiʼi me mo metan mfaʼa wu a menyiʼi me mo metan mfaʼa mbok; a nga veʼe nté yʼété ô too menyiʼi me mo mewôm menyin a ndam menyiʼi me mo mewôm mebaé. 
Wôna a nga nyiine mfaʼa yʼété. A nga veʼe mekône ya mbé : Menyiʼi me mo mebaé; mbé ki: Menyiʼi me mo mesaman; ndame mbé : Menyiʼi me mo zamgbwa. 
A nga veʼe nté éziñ: Menyiʼi me mo mewôm mebaé, a ndam éziñ é too menyiʼi me mo mewôm mebaé e nda Zambʼôsu, a a nga jô me na: Vana a nʼEtyi ya Bityi.
A nga veʼe mfine nda : Menyiʼi me mo mesaman; ndame bitune bi nda ya mefefe mbômaʼane nda ki: Menyiʼi me mo menyin. 
Bitune bi nda ya mefefe, jina fefele ji évok, tañe biyoñe mewôm mela a bilaa, bi mbe nlôñane tetele a nda Zambe asu ya yemete bitune bi nda bite mbômaʼan; bi nji bo nlatan a mfine nda Zambe ôbien. 
Ane bitune bi nda bi nga bet, nne bi nga ke bia bo ndame nalé, ô tyiñelaʼan éyoñ wo ke wo bet, amu be mbe be bete mbômaʼane nda Zambe a ôbete wo tyiñelan, ane wo bet, nne nda Zambe é kele ja bo ndame nalé; wôna ngabe nda yʼézezañ é volôʼô na ô kôlô nyô ya si akui nyô ya yôp.
Me nga fombô fe ôyabe yôp wo bômane nda Zambe. Bitune bi nda ya mefefe ataté mimbôkaʼa miap, bi mbe tañe ngum ôlé, beta menyiʼi me mo mesaman. 
Mfine bitune bi nda ya mefefe ô nʼatan ô mbe afip menyiʼi me mo metan. Afôla ya zañe nda é nga bili bitune bi nda ya mefefe 
a bitune bi nda bia bômane nda Zambe e nde ndam menyiʼi me mo mewôm mebaé mbômaʼan. 
Anyiine ya bitune bi nda bi ne mefefe e mbe é kuik afôla e ne teke jôm été: Anyiine da mfaʼa yʼakôé, di avok mfaʼa ya nké a ndame ya afôla e ne teke jôm é mbe menyiʼi me mo metan, mbômaʼan.
Beta nda a nga too zôsôô a éfase nda Zambe é nga too mfaʼa jôp da dim, a mbe ndam menyiʼi me mo mewôme zamgbwa, mfine yʼété ki afip menyiʼi me mo metan mbômaʼan, nté ki menyiʼi me mo mewôm ébu. 
A nga veʼe nda Zambe: Ayap menyiʼi me mo ntet, éfas, beta nda a mimfine mié: Ayap menyiʼi me mo ntet. 
Ndame ya éfas anyiine ya Nda Zambe e né a éfase yʼété, mfaʼa jôbe da tôô é mbe menyiʼi me mo ntet. 
A nga veʼe ayabe ya beta nda zôsôô a éfase nda mfaʼa ya mvus a mevôm ya tabe mé mfaʼa ôse menyiʼi me mo ntet. Nda Zambe yʼété, menyiin yʼatan, 
bevundi be bili mevot, mevôme ya tabe me ne mbômaʼan e mengabe melale mese zôsôô a menyiin, me mbe ndiban a bilé mbômaʼan, ataté si a kui bevundi, bevundi be mbe ndiban. 
Mbé yôp, a kui e nda Zambʼété, atan e mfin ôse wo bôéban, été a atan, mevôm mese me mbe mveʼan, 
a be nga bo Bekerubim été nalé fe bikanga melen. Ekanga alen é mbe e zañe Bekerubim bebaé. 
Kérubim ase a nga bili mesu mebaé: Asu môt e lôô ékanga alen a asu mone ngbwengwem e lôô mfaʼa ékanga alen évok é né; e mbe nalé mbômaʼane nda; 
ataté si akui mbé yôp be nga bo Bekerubim a bikanga melen, avale te fe e mfine nda Zambe. 
Mekône mimbé ya nda Zambe mi mbe abime da mekuʼu menyin; éfase ba nyiine ya vôm a nʼétyi é mbe fe avale da.
Ataʼa metunaʼa e mbe mboon a bilé, nkôñe yôp ô too menyiʼi me mo mela ayabe ki menyiʼi me mo mebaé. Mekuʼu mé, ayabe dé a mimfine mié bi mbe mboon a bilé; môt ate a nga jô me na: Tawôlô a ne ôsu Nti nye nyô. 
Nda Zambe a vôm a nʼétyi be nga bili mimbé mibaé. 
Bivine bibaé bi mbe mimbé, bibaane bise bi tyiñelaʼane mimbé; bivine bibaé asu mbé wu a bibaé asu mbé ôvok. 
Be nga bo Bekerubim a bikanga melen e mimbé ya nda Zambe avale fe be nga bo e mimfin. Mbôʼô mbé ô too mboon a bilé ô mbe mbalaʼa si mfaʼa yʼatan. 
Bevundu be bili mevot a bikanga melen be mbe li a li, e mimbalaʼa si, e bitune bi nda Zambe bi ne mekuk a mimbôʼô mimbé.
Ane a nga kee ma e minseñe yʼatan. Bi wuluʼu e zene yʼakôé; a nga nyiñeli ma e meba me ne zôsôô a nseñ a zôsôô a beta nda mfaʼa yʼakôé. 
Mfaʼa anyiin e né: Ayap menyiʼi me mo ntet, mfaʼa anyiine yʼakôé, ndam: Menyiʼi me mo mewôm metan. 
Ôsu menyiʼi me mo mewôm mebaé ya nseñe yʼété a ôsu mbôʼane nseñe yʼatan, bitune bi nda bina ntaʼane bi bivoʼo yôp e nga too nda yôp é ne bifase bilaa.
Mone zen a mbe ôsu ya meba; ndam menyiʼi me mo awôm mfaʼa nseñe yʼété; ayap: Menyiʼi me mo ntet; menyiine map me mbe akôé; 
meba ya yôp mme me nga dañ ôbametan amu bitune bi nda di ngabe yʼété a dañe meba ya si a ma yʼézezañe ya beta nda . 
Meba mete me mbe, me boʼo bifase bi nda yôp bilaa beta mekône yʼété teke funane ma ya nseñ; ajô te me mbe tyôtyoé a dañe meba ya si a ma yʼézezañ éyoñe wo taté si. 
Mvine ya nseñ ô mbe ô lukaʼan a meba mfaʼa nseñe yʼatan, zôsôô a meba; ayabe dé: Menyiʼi me mo mewôm metan. 
Amu ayabe ya meba nseñe yʼatan ô ne menyiʼi me mo mewôm metan; ve zôsôô a beta aba ki a too menyiʼi me mo ntet. 
Anyiine ya jôp da tôô e mbe e vamek e meba mete si asu ya wulu été ataté nseñe yʼatan. 
E ndame mfine ya nseñ, mfaʼa jôbe da tôô, zôsôô a nseñ zôsôô fe a beta nda , meba me mbé , 
a zen é too me ôsu; avale da fe ane meba me mbe mfaʼa yʼakôé: Ayap avale da, ndam avale da, bevundi a mimbé avale da, ntaʼane mam avale da a mimbé avale da.
Mimbé mi mbe ane mi meba me ne mfaʼa ya nké: Anyiin e too akuʼu zen , zôsôô a mfin ô ne mfaʼa jôp da tôô, anyiine yʼété.
Ane môt a nga jô me na: Meba yʼakôé a ma ya nké, zôsôô a nseñ me ne meba ya vôm a nʼétyi; amu vôm ate betuni ba subu Nti bebé ba yiane di biôme bia dañ étyi. Vôm ate nye ba yiane bôôé biôme bia dañ étyi: Mveane ya mefup a étyiʼa asu abé a étyiʼa asu nkôman étom, amu vôm ate a nʼétyi. 
Eyoñe benyiineya betuni ba ye bo te kôlô vôm a nʼétyi a ke nseñ yʼatan ve ba ye liʼi mengômesan ba bo me ésaé valé, amu mengômesane mete me nʼétyi. Ba ye jaé mengômesane mefe; a éyoñe te ba ye bo nguleya subu mevôm me ne asu bôte bevoʼo bebé.
Ane môt ate a nga sondô mane veʼe nda Zambe mfaʼa yʼété; wôna a nga kee mʼatan a lôt e zene ya mbé ô ne zôsôô a mfaʼa jôbe da tôô a veʼe wô mbômaʼan. 
A nga veʼe éfase jôp da tôô a ôlé ba veʼe je: bilé bise bi mbe mintete mitan, ô laté ôlé ba veʼe wô. 
A nga vek mfaʼa yʼakôé: bilé bise bi mbe mintete mitan, ô laté ôlé ba veʼe wô. 
A nga veʼe fe mfaʼa ya nké: Alé mintete mitan aval ôlé ba veʼe wô ô né. 
A nga sondô ésaé mveʼan mfaʼa ya mañ; a nga vek a yene alé mintete mitan, aval ôlé ba veʼe vie ô né. 
A nga veʼe Nda Zambe ése mimfaʼa minyin; akak é nga bômane je: ayap mintete mitan, ndam mintete mitan. Akaʼa di e nga yiane kandé jôm é nʼétyi a jôm é ne tʼétyi.
A nga kee ma mfaʼa mbé ô né, mbé ô yoo mfaʼa jôp da tôô. 
Ô lôô étôtoʼo Zambe Israél é nga suan, ataté jôp da tôô, éduñ é funaʼane ji beta mendim, a si é nga faé amu étôtoʼo jé. 
Jame te é nga funane ane ñyenane me nga yen éyoñ a nga so na a tyame tison; miñyenane mite mi nga funane wu me nga yen ôsôé Kébar. Eyoñe te me nga ku asu e butu si. 
A étôtoʼo Nti é nga nyiin e Nda Zambʼété é tulaʼane mbé ô ne zôsôô a mfaʼa jôp da tôô. 
Ane Nsisim ô nga vaa ma a nyiñeli ma e nseñe yʼété. Ô lôô étôtoʼo Nti é nga jaé e Nda Zambʼété. 
Me nga wôʼô be kobôʼô ma tyiñ é soʼo Nda Zambʼété môte nyôna ki a tele ma fefe. 
Be nga jô me na: A mona môt, vôme yʼéto njôane jam a ételé mebo jam nye nyô; nne ma ye tabʼété, e zañe bone bʼIsraél nnôm éto. Ayoñ Israél da ye bo te beta ve jôé dam é nʼétyi mvin; toʼo ebien, toʼo bejô bôte bé a ébamba jap, toʼo mimbime bejô bôte bé a mesoñe map. 
Be nga telé anyiine dap e fefel anyiine dam, mekône mimbé map e fefel émam, mfin ô kandéʼé bia be be. Be nga ve jôé dam é nʼétyi mvin a beangôndô be mam be nga bo; ajô te me nga jiane be ayaa dam été. 
Eyoñe ji ba ye kee ébamba jab ôyab a ma, nalé fe mimbime bejô bôte bap a ma ye tabe zañe jap nnôm éto.
Mfaʼa wôé, a mona môt, litiʼi ayoñ Israél ane Nda Zambe nyô é né; be tame wôʼôsone ya bikobe biap; be tame veʼe nkpwase yʼété. 
Nge ba wôʼô mam mese be nga bo ôson, boʼo be na be yeme ntaʼane mame ya Nda Zambe nyô, aval é ne nlôñan, mekui mé a menyiine né, ntaʼane mame wé ôse, memvinda mé mese, ntaʼane mame wé ôse, mame mé mese ya nkañan. Tiliʼi me mise map me lôô, éyoñe te ba ye baʼale ntaʼane mame wé ôse a memvinda mé mese a ane ba ye bo ane bia jô. 
Atiñe ya Nda Zambe nde di: abôbône nkô, éfuse si jé ése, mbômaʼan é ne angôndô yʼétyi. Atiñe ya Nda Zambe nde le.
Minté yʼataʼa metunaʼa mveʼane menyiʼi me mo mmie mi, anyiʼi wo da e too anyiʼi wo da ô laté a ndam akule wo. Ebé ja bôman ataʼa metunaʼa mveʼan a anyiʼi wo te é too ndam anyiʼi wo da; ébé te é ne ndam nté nnôm ônyu ya wo a te-bo-me-nalé. Oyabe yôp ataʼa metunaʼa: 
Ataté si a kui ébutaʼa ya si, menyiʼi me mo mebaé, ndam: Anyiʼi wo da. 
Abôbôn ataʼa metunaʼa: Menyiʼi me mo menyin; abôbône yôp: Minlaʼa minlaʼa minyin. 
Abôbôn ataʼa metunaʼa: Ayap, menyiʼi me mo awôm a mebaé, ndam, menyiʼi me mo awôm a mebaé; mekuʼu menyin abime da. 
Ebutaʼa: Ayap menyiʼi me mo awôm a menyin, ndam, menyiʼi me mo awôm a menyin, mekuʼu menyini. Ayo da bôman ataʼa metunaʼa: Etun anyiʼi wo; ébé ja bômane de: Anyiʼi wo da. Bitelé mebo yʼété bi lôô mfaʼa jôp da tôô.
Nde môt ate a jô me na: A mona môt avale di Zambe nyô a ne Nti a jô na: Memvinda ma fombô ataʼa metunaʼa, môse ba ye lôñe de, mme ma, nalé ba ye beté mvean ba diʼi ngumba été yôp a miame fe metyi été. 
Wo ye ve nnôme nyak asu abé e be betuni be ne Belévit, ba be ne mvoñe bôte Sadok, mbe ba subu asu ya bo ma ésaé, nalé Zambe Nyô a ne Nti a jô. 
Wo ye nyoñe metyi me nnôme nyaʼate, a futi me minlaʼa minyin yʼataʼa metunaʼa, e mekuʼu menyine yʼébutaʼa a ayo da bômane de; nalé ate wo ye fubu a bo metunaʼa asu ataʼa metunaʼa. 
Wo ye nyoñe nnôme nyak, nyô a nga volô asu ya fubu ataʼa metunaʼa, a diʼi nye ngume vôme ya Nda Zambe, atane ya vôm a nʼétyi. 
E môse baa, wo ye liti nnôm ékela a ne te kʼayeñ asu mfuban , a ba ye fubu ataʼa metunaʼa avale be nga bo a nnôme nyak. 
Eyoñ ô maneya fubu ataʼa metunaʼa, wo ye soo nnôme nyak a ne te kʼayeñ a nnôme ntômba a ne te kʼayeñ, nyoñan e mone mbame biyem été.
Wo ye liti bie asu Nti; betuni ba ye miame bie nku a ve bie mimvean ba diʼi ngumba asu Nti. 
Môs ôse, tañe melu zamgbwa, wo ye bo metunaʼa me nnôm ékela asu abé; nalé a ye fe boban asu nnôme nyak a nnôme ntômba a ne nyoñan e mone mbame biyem. 
Ngume sondô ba ye fubu ataʼa metunaʼa; ba ye fubu de a bo abôʼô ya ve de Zambe. 
Mvuse melu mete, betumi ba ye bo mimveane mienan ba diʼi ngumba a metunaʼa menan asu mvoʼé e môse muam a e mi mia tôñ; éyoñe te ma ye yene mia mvaé, nalé Zambe nyô a ne Nti a jô.
Ane môt ate a nga beta zuu ma mbé yʼatane ya vôm a nʼétyi, mbé ô ne zôsôô a mfaʼa jôbe da tôô; ô mbe ndiban. 
Nti a nga jô me na: Mbé wu wo ye tabe ndiban; ba ye bo te dii wô; teke môt a ye tyii été; amu Nti, e Zambe Israél, a maneya tulan été, wo ye tabe ndiban. 
Ve njô bôt, amu a ne njô bôt, a ye tabe été na a di asu Nti. Ve a ye nyiin mbalaʼasi ya mbé a kui atan e zene nyô.
Môt ate a nga lôte ma mbé yʼakôé a kui éfase ba nyiine Nda Zambe. Me nga fombô a ô lôô, étôtoʼo Nti é nga jaé Nda Zambe Nti. Nde me nga ku asu é butu si. 
Nti nye me na: A mona môt, tabeʼe ne séé; fombôʼô a mise môé, wôʼôk a melo môé mam mese ma zu jô wo ajô memvinda ma fombô Nda Zambe Nti a mam mese ya nkañan ma boban été; wo ye ve nleme wôé atinane mezene ya nyiine Nda Zambe a mezene mese ya kui atan vôm a nʼétyi. 
Wo ye jô benlô abé bete a ayoñ Israél na: Avale di nde Zambe nyô a ne Nti a jô na: Beangôndô be mame benan be tulaneya ôkup a ayoñ Israél. 
Mia nyiñeli bikuu, be te ntyiʼibane metyele minlem, te ntyiʼibane metyele minsôn na be zu vôme wom a nʼétyi a ndaman étyi ya Nda jam; mia ve bidi biam, avoñ a metyi, a bo na élate jam é tyamban a beangôndô mimboone benan. 
Mi nji bo ésaé mame mam me nʼétyi ane da yian, ve mi teléya bikuu na bi bo ésaé te e vôme wom a nʼétyi asu denan. 
Avale di Zambe nyô a ne Nti a jô na: Te ke mone bikul éziñ, nyô a ne te ntyiʼiban atyele nlem a te ntyiʼiban atyele minsôn, a ye nyiine vôme wom a nʼétyi; teke mone bikule wua a too ézezañe bone bʼIsraél. 
Mfaʼa Belévit be nga mane ke ma ôyap, melu Israél a nga ke a ndeñ, be nga ndeñ ôyap a ma, be kele ba tôñ bengunemelane bap, ba ye beʼe adite yʼabé dap. 
Ba ye bo vôme wom a nʼétyi, ve bebo bisaé ba baʼale mimbé ya Nda Zambe, a bebo bisaé ya Nda Zambe; mbe ba ye tyiʼi betit ba diʼi ngumba a ba metunaʼa asu bôte; a mbe ba ye tebe bôt ôsu asu ya saane be. 
Amu be nga saane be ôsu bengunemelan a amu be nga bo na ayoñ Israél é ku abé été amu ajô te ma bete wo a wosane be nalé Zambe nyô a ne Nti a jô, ba ye beʼe adite yʼabé dap. 
Ba ye bo te subu ma bebé na be bo ésaé betuni jam, nge na be subu biôme biam bi nʼétyi bebé, biôme bia dañ étyi; ba ye beʼe adite ya nsilibane si wop a wu beangôndô be mam be nga bo. 
Ma telé be asu ya bo ésaé jap e Nda Zambe asu jôm ése ja fombô ésaé jé a jam ése da boban été. 
Ve mfaʼa betuni be ne Belévit, bone be Sadok, mbe be nga bo ésaé ya vôme wom a nʼétyi, éyoñe bone bʼIsraél be nga ndeñ be too mʼôyap, mbe ba ye subu ma bebé asu ya saane ma. Ba ye tebʼôsu viam asu ya liti ma avoñ a metyi, nalé Zambe nyô a ne Nti a jô. 
Mbe ba ye nyiine vôme wom a nʼétyi; mbe ba ye subu tawôlô wom asu ya belane ma a mbe ba ye bo ésaé jam. 
Nde, éyoñe ba ye nyiine mimbé nseñe yʼété, ba ye jaé mengômesane me ndombo. Ba ye bo te jaé léñ éyoñe ba ye bo ésaé e mimbé mi nseñe yʼété a e Nda Zambe. 
Ba ye jaé bibôbot bi ndombo nlô a bikuba bi ndombo mengeteñ. Kandé momo amu éduduk.
Eyoñe ba ye kui nseñe yʼatan, a ke e bôt be né, ba ye vaa mengômesan ba te bo me ésaé a bôôé me e meba ya vôm a nʼétyi. Ba ye nyoñe mengômesane mefe a ba ye bo te tune bôt be beʼe mengômesane map. 
Ba ye bo teke tyeñebane mintui; nge suu na ésile jap é bo ayap, ve ba ye tyiʼi je abeñ.
Te ke ntuni éziñ a ye nyu woon éyoñ a yiane nyiine nseñe yʼété. 
Ba ye bo te luʼu nkus nge minga ba te suu, ve bindune bengone yʼayoñ Israél; be ne nguleya luʼu nkuse ntuni . 
Ba ye yeʼele bôte bam nkandan zañe jôm é nʼétyi a ji é ne tʼétyi a bo na be yeme nkandan zañe jôm é ne mfuban a ji é ne te mfuban . 
Nge ajô é ne, mbe ba ye bo betyiʼi mejô; ba ye kobô ane metiñe mam me mé; ba ye baʼale mintyiʼane miam a mebendé mam e mebôʼô mam mese été a telé besabate bam étyi.
Ba ye bo te nyiine vôme mbim ô né, amu ba ye bo te mfuban; ve da nge mbim ô ne ésaa, nyia, monafam, monaminga, monyañ, ka é nji tame ke aluk, be ne nguleya bobane te mfuban . 
Eyoñ a maneya tuneban, ba ye lañe nye melu zamgbwa.
Wôna môs a ye nyiine vôm a nʼétyi, e nseñe yʼété, asu ya bo ésaé e vôm a nʼétyi, a ye liti étyiʼa jé asu abé , nalé Zambe nyô a ne Nti a jô. 
Ba ye bo te kʼélik, amu ma me nʼéliʼi jap; akume da wôʼane be, mia ye bo te be de ve Israél été: Ma me nʼakume dap. 
Mbe ba ye di mimveane ya mefup, étyiʼa asu abé , a metunaʼa ma kôm étom: Jôm ése é ne ntelan étyi Israél été ja ye bo asu dap. 
Mbômô a dañe mvaé e bembômô bese, jôm ése ja dañe mvaé e biôme bise mia vaa été, ja ye bo jôme betuni; mmamane belet wo dañe mvaé e mimmaman miôé été, wo ye ve wô ntuni nalé ate ébotan ja ye tabe nda jôé. 
Betuni ba ye bo te di éyem ja te wu ntui, nge mbili ze, toʼo é nʼônon nge tit.
Eyoñe mia ye kabe si a mboon asimba , mia ye kandé ngab asu Nti; ngab éte é too ayap menyiʼi me mo toyini mewôm mebaé a étan a ndam menyiʼi me mo toyini awôm. Vôm ate a ye bo étyi éfuse si jé ése a e vôm ase. 
Mfaʼa yʼété, vôm a nʼétyi a ye bi éfuse si é too ayap menyiʼi me mo mintete mitan a ndam menyiʼi me mo mintete mitan, mbômaʼane wé a too menyiʼi me mo mewôm metan. 
E ngab mia ye kandé été, wo ye vek ayap: Menyiʼi me mo toyini mewôm mebaé a étan a ndam: Toyini awôm: Nne vôm a nʼétyi a ye bo valé, vôm a dañ étyi. 
Amu vôm ate a nʼétyi, nyoñan e si ba kap été, ajô te a ye bo jôme betuni ba bo ésaé vôm a nʼétyi, jôme ba ba subu Nti bebé asu ya saane nye; nalé ba ye bi afôla asu menda map a vôm a ne ntelan étyi asu vôm a nʼétyi. 
Afôla e ne ayap menyiʼi me mo toyini mewôm mebaé a étan a ndam: Menyiʼi me mo toyini awôm da ye bo asu Belévit ba saane Nda Zambe; ba ye bi bitisone ya tabʼété. 
Asu tison, mia ye ve menyiʼi me mo toyini étane ndam a ayap menyiʼi me mo toyini mewôm mebaé a étan bi ne asu vôm a nʼétyi; a ye bo asu ayoñ Israél ese. 
Asu njô bôt afôla da ye bo mfaʼa ôse ya ngab é ne asu vôm a nʼétyi a ngab é ne asu tison, tetele a ngab é ne asu vôm a nʼétyi a ngab é ne asu tison: Mfaʼa wo lumbu mañ a mfaʼa wo ke jôbe da tôô; ayabe dé da ye bo abim a ngab ése, ataté nné mañ a kui nné ya jôbe da tôô; 
vôm ate a ye bo vôme wé Israél été. Nalé ate bivete biam bia ye bo te beta diane bôte bam; ba ye ve ayoñ Israél si a mebum me bôte mé.
Avale di Zambe nyô a ne Nti a jô na: Jame te é dañeya, a mia bivete yʼIsraél! Jôkaʼan évô a nsaane biôm; boʼone zôsôô a nya ntyiʼane mejôô; jôkaʼan ñwôlane bôte bame biôm, nalé Zambe nyô a ne Nti a jô!
Belaʼan minlôt mi ne zôsôô a jat é ne zôsôô nlônga wo yian. 
Jat ba veʼe de biôm a nlônga ba veʼe wô biôm be boʼo abime da; nlônga ô boʼo ngabe jia e mengab awôme ya angun a jat ngabe jia e mengab awôme ya angun; ba ye veʼan abime dap a di angun. 
Sikel a ye bo begéra mewôm mebaé; besikel mewôm mebaé ô laté besikel mewôm mebaé a betan, ô laté besikel awôm a betan ba ye bo mia nné wua.
Ngabe mia ye vaa nje nyô: Ngabe jia ya ésaman ya jat angune fôn ése, a ngabe jia ya ésaman ya jat angune nlisi ése. 
Atiñ asu mbon, fôndô mbon: Ngabe jia yʼawôme ya nlônga e fôndô ase. Minlônga awôm mia bo fôndô wua, amu minlônga awôm mia bo fôndô wua. 
Ntômba wua e mbam ô bili minlô mintete mibaé miñyanebe yʼIsraél wo ye volô asu mvean, metunaʼa ba diʼi ngumba, bityiʼa bi ne asu mvoʼé , asu ya bo mame ya bulu nseme ya bôt, nalé Zambe nyô a ne Nti a jô. 
Bôte bese ya si ba ye nyoñe ngap mveane wu asu évete yʼIsraél.
Metunaʼa ba diʼi ngumba, mimveane ya mefup a binyunyui évet nje ja ye ve bie éyoñe mebôʼô me né, meté me ngon, besabat, éyoñe mebôʼô mese yʼayoñ Israél me né; nye a ye bo metunaʼa asu abé , nalé fe mveane ya mefup, metunaʼa ba diʼi ngumba, a metunaʼa asu mvoʼé , asu ya bo mam mese ya bulu nsem asu ayoñ Israél. 
Avale di Zambe nyô a ne Nti a jô na: Ngon ôsu é too alu da, wo ye nyoñe nnôme nyak a ne te kʼayeñ a wo ye fubu vôm a nʼétyi. 
Ntuni a ye nyoñe metyi mʼéyem é ne asu abe a futi me mekône me mbé ya Nda Zambe, e mebuʼu menyine ya ébutaʼa ataʼa metunaʼa a akône mbé nseñe yʼété. 
Wo ye bo avale da ngon éte é too melu zamgbwa, asu môt a boya abé fuʼan nge atemetem. Mia ye bo jame ya bulu nseme ya Nda Zambe. 
Ngon ôsu é too melu awôm a menyin ja ye bo mia Pak, abôʼô da tabe melu zamgbwa; ba ye di belet é ne te mvusan. 
Môs ôte, évet ja ye bo metunaʼa asu abé , nnôme nyak asu dé émien a asu bôte bese. 
Nté melu zamgbwale yʼabôk, a ye bo metunaʼa ma diʼibane ngumba asu Nti; beyôm benyak zamgbwa a beyôm melu zamgbwa, nalé fe metunaʼa asu abé , nnôm ékela môs ôse. 
A ye ve lita zamgbwa asu nnôme nyak ase a lita zamgbwa asu nnôme ntômba ase, lita mbon élaa a étun asu mvean ôse. 
E ngone zamgbwale é too melu awôm a metan, éyoñ abôk, a ye ve aval étyiʼa da asu abé , avale mvean ô ne ngumba da a avale mveane mbone da.
Avale di nde Zambe, nyô a ne Nti a jô na: Mbé nseñe yʼété, wu ô yoo mfaʼa jôbe da tôô, wo ye diban tañe melu mesaman bisaé bia boban; ve môse Sabat wo ye yombô; wo ye fe yombô môse mfefé ngon. 
Evete ja so atan ja ye nyiin anyiine ya mbé a yeʼebe akône mbé; wôna betuni ba ye ve metunaʼa me njô bôt ba diʼi ngumba a metunaʼa mé asu mvoʼé . Evet ja ye kute meboñ e mbé si, wôna a ye kui atan, ve mbé wo ye bo te diban a kui mamengôʼé. 
Bôte bevok ba ye kute meboñ asu Nti anyiine ya mbé te, éyoñe ya besabat a meté me ngon. 
Metunaʼa ba diʼi ngumba évet ja ye ve Nti e môse Sabat ma ye bo: Bone mintômba besaman be too te kʼayeñ a nnôme ntômba a too te kʼayeñ. 
Mveane ya mefup wo ye bo jat avut asu nnôme ntômba; mfaʼa bone mintômba, mveane ya mefup wo ye bo mvaka mfaʼa wé; mfaʼa ya mbon, jat ése lita jia. 
E meté me ngon, mvean wo ye bo nnôme nyak a ne te kʼayeñ, bone mintômba besaman be too te kʼayeñ, a nnôme ntômba a too te kʼayeñ. 
Evet ja ye fe bo mveane ya mefup: Jat avut asu nnôme nyak, jat avut asu nnôme ntômba; mfaʼa bone mintômba, da ye bo ane ngule jé é né; mfaʼa mbon: Lita jia asu jate jia. 
Eyoñ évet ja ye nyiin, ja ye nyiin anyiine ya beta mbé a kui e zene nyô. 
Eyoñe bôte bevok ba ye zu asu Nti, éyoñe mebôʼô me né, ba ba nyiine mbé yʼakôé, asu ya kañ, ba ye kui mbé ya Négéb, a ba ba ye nyiine mbé ya Négéb ba ye kui mbé yʼakôé; ba ye bo te tyii mbé be nga nyiin; ba ye kui mbé ya yat. 
Mfaʼa évet, ba be be ba ye nyiin éyoñe ba ye nyiin, a a ye kui éyoñe ba ye kui. 
Eyoñe ya mulu a mebôk , mveane ya mefup wo ye bo jate jia asu nnôme ntômba; mfaʼa bone mintômba da ye bo mvaka mfaʼa wé; mfaʼa mbon, lita jia asu jat avute da. 
Eyoñ évet ja ye bo metunaʼa ba diʼi ngumba ane nlem wo kômbô nge metunaʼa asu mvoʼé ane nlem wo kômbô asu Nti, ba ye dii nye mbé ô yoo mfaʼa jôbe da tôô a a ye bo metunaʼa mé ba diʼi ngumba a metunaʼa mé asu mvoʼé avale a wôʼô bo dibe mbé éyoñ a kuiya atan. 
A e mone ntômba a te bialé mbu a too te kʼayeñ, wo ye bo Nti metunaʼa ma diʼibane ngumba môs ôse; wo ye bo me mametyé mese. 
Ane mveane ya mefup wo ye ve ôbe beta, tyé ése, jat avut ngabe jia ya ngab ésaman a, mfaʼa ya mbon, lita, ngabe jia ya ngab éla, asu ya vʼavute émumun. Mveane te ô ne wu ô ne asu Nti, atiñe ya nnôm éto te nné. 
Ba ye ve mone ntômba, ba ye bo mveane mbon tyé ése metunaʼa ma diʼibane ngumba nnôm éto.
Avale di nde Zambe, nyô a ne Nti a jô na: Nge évet ja ve wua ya bobefame bé jôm, jôme te ja ye bo jôme monafam ate; ngab éte ja ye bo jôme é ntoo asu bone bé bebien mbe be mbili ngule ya bi jôme te miaé miaé. 
Nge évet ja ve wua ya bebo bisaé bé jôm, mveane wo te nyoñebane te e biôme bié été wo ye bo jôme mbo ésaé a kui mbu nkôtan , mvus été mveane te wo ye bulane beta bo jôm évet; ngab é nga veban e be bobefam évet nje ja ye liʼi e mo map. 
Evet ja ye bo teke nyoñe jôm éziñ e ngabe ja wôʼane bôt a ñwôlane be jôm é nʼénjap; ngabe bon ja ye so e biôme bié été.
Anyiin e ne mfaʼa ya mbé nde a nga kee ma mfaʼa meba me nʼétyi me né me lôô mfaʼa yʼakôé a me too asu betuni. Afôla e mbe ésu mfaʼa jôbe da dim. 
Nde a jô me na: Vôme nyô nye betuni, ba ye toʼotô étyiʼa asu mveane ya mefup a asu abé , a nne ba ye yame mvean ya mefube va, teke kee wô mfaʼa nseñe yʼatan, nalé nye a ye tune bôt. 
A nga kee ma nseñe yʼatan a bo na me lôt bebé mebuʼu menyine ya nseñ; abuʼu ese ya nseñ e nga bili afôla bôt be ne wulu. 
E mebuʼu menyine ya nseñ, mefôla bôt be ne wulu mete me mbe ôbametan; ayap: Menyiʼi me mo mewôm menyin; ndam: Menyiʼi me mo mewôm mela; minté avale da asu minyini. 
Nlôñan mfin ô nga bômane me menyin, a mimbum mi nga kômban e tine mfine te mbômaʼan. 
Môt ate a nga jô me na: Bekisin mbele; nne bebo bisaé ya Nda Zambe ba ye toʼotô bityiʼa bi bôt été.
A nga zuu ma anyiine ya Nda Zambe; mendim me mbe me vamek mbé ya Nda Zambe si, mfaʼa jôbe da tôô, amu anyiine ya Nda Zambe si, mfaʼa jôbe da tôô, amu anyiine ya Nda Zambe e mbe mfaʼa jôbe da tôô; a mendim me mbe me silikiʼi e Nda Zambe si mfaʼa ya mbo nnôm, ataʼa metunaʼa nké. 
A nga bo na me kui mbé yʼakôé; wôna a nga bo na me bôman atan, a kui mbé yʼatan ñwô ô lôô mfaʼa jôbe da tôô a ô lôô mendim me mbe me lôtôk mfaʼa ya mbo nnôm. 
Eyoñe môt ate a nga kui mfaʼa jôbe da tôô, nko ô too nye mo, a nga veʼe menyiʼi me mo toyini; a nga bo na me dañe mendim, me nga suʼu ma e mvoñelô. 
Wôna a nga veʼe menyiʼi me mo toyini a bo na me dañe mendim: Me nga kui ma meboñ. Ane a nga veʼe menyiʼi me mo toyini a bo na me dañe mendim: Me ve kui ma angeteñ. 
Nde a beta veʼe menyiʼi me mo toyini: A teme vʼôtôñe mendim ma me mbe te nguleya dañ, amu mendim me nga bet: Mendime mete me nga sili njoʼan, ôtôñe mendim ô mbe te kʼadañé.
Nye me na: Ye wo te yen, a mona môt? Nde a kee ma a beta zuu ma fefel ôtôñe mendim. 
Eyoñ a soya ma, ateme na e fefel ôtôñ étua abui bilé bi ntoo mimfaʼa mibaé. 
A nga jô me na: Mendime ma ma ke éfas éjôé ya jôp da tôô a siliki Araba: Ma nyiin e mañ été; éyoñe me keya suane mañ, éyoñe te ma mane bo mfuban; 
éyoñe te bevevee be biôm bese be nʼété ane suluk ba ye nyiñe vôm ase a nyiin ôtôñ. Nalé ate kos ja ye bo abui, amu mendime mete ma ye kui valé a mendime ya mañ ma ye bo mfuban : Enyiñ ja ye bo e vôm ase ô tôñ via ye nyiin. 
Eyoñe te beyobe kos ba ye tebe kindik; a ataté Engédi a kui Englayim a ye bo vôme ba yané mevot. Mevale me kos ma ye bo abui fe vʼane ma ya beta mañ. 
Ve mimbale mié a bilobé bié bia ye bo te fuban; ba ye jôʼé bie asu ya bi nku. 
Mevale bilé mese ma wume bibuma ma ye faa éwom ôtôñ a e kindiʼi ébaé; mekaé map ma ye bo te viele a bibuma biap bia ye bo te yeñ; mfefé nkolane bibuma wo ye bobane ngone ése, amu mendime yʼôtôñ ma so vôm a nʼétyi. Bibuma biap bia ye bo bidi a mekaé mabe ki biañ.
Avale di Zambe Nyô a ne Nti a jô na: Minné mia ye tôñ nkabane si zañe meyoñ awôm a mebaé yʼIsraél mmie mi: Yôsep a bili ngab ébaé. 
Mia ye bi je anʼélik, môt ase abime ngabe da, amu me nga kane ngana wo mbetebane yôbe na ma ve je bʼésoo; si nyô ja ye bo énjenan anʼélik.
Nné ya si nye nyô: Mfaʼa yʼakôé, ataté beta mañ, njoñe Hélton, ñwô wo ke Sédad, 
Hamat, Bérôtayi, Sivrayim, nye a ne zañe éfuse si ya Damas a kui éfuse si ya Hamat, Hasér, Tikôn nye a ne mfaʼa éfuse si ya Hôrañ. 
Nalé ate nné a ye taté mañ a kui Hasar-Enôn, éfuse si ya Damas é too mfaʼa yʼakôé nalé fe éfuse si ya Hamat mfaʼa yʼakôé le. 
Mfaʼa jôbe da tôô: Mia ye vek e zañe Hôrañ a Damas, e zañe Galad a si yʼIsraél; Yordan a ye bo nné, a kui mañ me ne mfaʼa mañe ya jôbe da tôô. Mfaʼa jôbe da tôô ñwô le. 
Mfaʼa ya Négéb, e nké: Ataté Tamar a kui mendim me Nériba-ya-Kadés, e Nala mfaʼa ya beta mañ. Mfaʼa ya nké ñwô le, mfaʼa ya Négéb. 
Wôna mfaʼa ya mañ: Beta mañ, ataté nné ya nké a kui zôsôô a Lebô-Hamat. Mfaʼa ya mañ ñwô le.
Mia ye kabe si e zañe jenan, meyoñ awôm a mebaé yʼIsraél. 
Mia ye bo de éyoñe mia toʼé mengabe yʼélik a zene ya mboon asimba , asu denan a asu mintabe mi too be mia mmie mi nga biaé bobefame zañe jenan; ba ye bo asu denan ane mona nlam e bone bʼIsraél été; ba ye nyoñe ngab élik a mia zene ya mboon asimba ézezañe meyoñe yʼIsraél été. 
Ayoñe ntabe ô too été nne mia ye ve nye ngab éliʼi jé valé, nalé Zambe Nyô a ne Nti a jô.
Biyôlé meyoñ mbie bi. Ataté akuʼu yʼakôé, tetele zene ya Helton a kui Hamat, Hatsar-Enôn, nnéa Damas akôé mfaʼa ya Hamat, ataté jôbe da tôô a kui jôbe da dim: Dan, ayoñe da. 
Nnéa Dan, ataté jôbe da tôô a kui da dim: Azér, ayoñe da. 
Nné Azér, ataté jôbe da tôô a kui da dim: Néftali, ayoñe da. 
Nnéa Néftali, ataté jôbe da tôô a kui da dim: Manasé ayoñe da. 
Nnéa Manasé, ataté jôbe da tôô a kui da dim: Efrayim, ayoñe da. 
Nné Efrayim, ataté jôbe da tôô a kui da dim: Ruben, ayoñe da. 
Nnéa Ruben, ataté jôbe da tôô a kui da dim: Yuda, ayoñe da.
Nnéa Yuda, ataté jôbe da tôô a kui da dim, a ye bo vôm e mia ye baʼale, ndam: Menyiʼi me mo toyini mewôm mebaé a étan, ayabe ki: Ane ngabe jia ya mengap ataté jôbe da tôô a kui da dim; a vôm a nʼétyi a ye bo ézezañ. 
Vôme mia ye baʼale asu Nti a ye bi menyiʼi me mo toyini mewôm mebaé a étan ayap a menyiʼi me mo toyini awôme ndam. 
Betuni mbe be ne vôme yʼétyi ate: Menyiʼi me mo toyini mewôm mebaé a étan mfaʼa yʼakôé, ndam menyiʼi me mo toyini awôm mfaʼa jôbe da tôô, toyini awôme ndam mfaʼa jôbe da tôô, ayap toyini mewôm mebaé a étan mfaʼa ya nké, a vôm a nʼétyi Nti a ye bo ézezañ. 
A ye bo vôma betuni, ntelan étyi e bone be Sadok été, mbe be nga nyoñ ésaé jame njuk a mbe be nga bo te yale feñ éyoñe bone bʼIsraél be nga mane yale feñ, avale Belévit be nga mane yale feñ. 
Vôm ate a ye bo éñwop ane ngabe ja dañ étyi, mvaan e ngabe si be nga baʼale été, fefele nnéa si Belévit.
Belévit ba ye bi, zôsôô a nnéa betuni, menyiʼi me mo toyini mewôm mebaé a étan ayap a menyiʼi me mo toyini awôme da, toyini mewôm mebaé a étan asu ayab ese a toyini awôm asu ndam. 
Ba ye bo te ngule ya kuane jôm été. Ba ye bo te ngule ya folan nge kuane bembômô ya si, amu be ne ntelan étyi asu Nti.
Menyiʼi me mo mintete mitan mia ye liʼi e ndam mfaʼa toyini mewôm mebaé a étan été ma ye bo éfuse si é nji bo ntelan étyi, asu tison, bitabaʼa a biwom; tison ja ye bo ézezañ. 
Minté yʼété mmie mi: Mfaʼa yʼakôé: Menyiʼi me mo toyini ényin a mintete mitan, mfaʼa ya nké: Menyiʼi me mo toyini ényin a mintete mitan, mfaʼa jôbe da tôô: Toyini ényin a mintete mitan, a mfaʼa jôbe da dim: Toyini ényin a mintete mitan. 
Tison ja ye bi biwom: Akôé menyiʼi me mo mintete mibaé a mewôm metan, nké: Mintete mibaé a mewôm metan, e jôbe da tôô: Mintete mibaé a mewôm metan a e jôbe da dim: Mintete mibaé a mewôm metan. 
Abime da buk mfaʼa yʼayap, zôsôô a ngab é nʼétyi, menyiʼi me mo toyini awôm e jôbe da tôô a toyini awôm e jôbe da dim, a ye bo zôsôô a vôm a nʼétyi. Biôme bia yô été bia ye bo bidi mfaʼa bôte ba ye saé asu tison. 
Bôte ba ye saé asu tison ba ye nyoñeban e meyoñ mese yʼIsraél été. 
Ngab ése é ne mvaan ja ye bi ayap menyiʼi me mo toyini mewôm mebaé a étan, ndame ki toyini mewôm mebaé a étan; mia ye vaa ngabe nyini ya vôm a nʼétyi asu tison.
Abime da liʼi da ye bo asu évet e mimfaʼa mibaé ya vôm a nʼétyi a vôm a wôʼane tison, tetela Menyiʼi me mo toyini mewôm mebaé a étane ya ngap é ne mvaan a kui nné ya jôbe da tôô, a mfaʼa jôbe da dim tetela menyiʼi me mo toyini mewôm mebaé a étan mfaʼa nné ya jôbe da dim, zôsôô a mengap. Vôm ate a ye wôʼan évet. Ngab é nʼétyi a vôme ya Nda Zambe a nʼétyi ba ye bo ézezañ. 
Tetela ngabe ja wôʼane Belévit a nyô ja wôʼane tison, ngabe ja ye wôʼan évet ja ye bo ézezañ, zañe nnéa Yuda a nyô Bényamin. Ja ye bo ngabe évet.
Meyoñ ma liʼi mme ma: Ataté jôbe da tôô a kui da dim: Bényamin, ayoñe da. 
Nnéa Bényamin, ataté jôbe da tôô a kui da dim: Siméoñ, ayoñe da. 
Nnéa Siméoñ, ataté jôbe da tôô a kui da dim: Isakar, ayoñe da. 
Nnéa Isakar, ataté jôbe da tôô a kui da dim: Zabuloñ ayoñe da. 
Nnéa Zabuloñ, ataté jôbe da tôô a kui da dim: Gad ayoñe da. 
Nnéa Gad, ataté mfaʼa wo lumbu a kui nké, nné a ye ke ataté Tamar a kui mendime ya Meriba e Kadés, a kui ôtôñ mfaʼa ya beta mañ. 
Nne si mia ye kap anʼélik a mboon asimba e be meyoñ yʼIsraél é ne nalé a nne mengabe map me ne nalé, nalé Nti nyô a ne Nti a jô.
Mezene ya tison mme ma: Akôé é ne menyiʼi me mo toyini ényin a mintete mitan. 
Mimbé ya tison mi beʼe biyôlé meyoñe yʼIsraél, mimbé milal akôé: Wua asu Ruben, wu ôvok asu Yuda mbé wua asu Lévi; 
mfaʼa jôbe da tôô: Menyiʼi me mo toyini ényin a mintete mitan: Mimbé mila: Mbé wua asu Yôsep, mbé wua asu Bényamin, mbé wua asu Dan; 
mfaʼa ya nké, menyiʼi me mo toyini ényin a mintete mitan, mimbé wua asu Zabuloñ; 
mfaʼa jôbe da tôô, menyiʼi me mo toyini ényin a mintete mitan, mimbé mila: Mbé wua asu Gad, mbé wua asu Azér, a mbé wua asu Néftali. 
Mbômaʼan, menyiʼi me mo toyini awôm a muam. A ataté môs ôte, jôé tison da ye bo na: Nti a ne va.
Mbu lale Yeôyakim, njô bôte ya Yuda a nga jôô, ñwô Nébukatnétzar; njô bôte ya Babilôn a nga soo nkane mewosane wé a dili tisone Yérusalém a bita. 
Nti a nga ve Yeôyakim, njô bôte ya Yuda, e mo me njô bôte ya Babilôn, a ve fe nye éfase bisua a bilaé ya nda Zambe, nye ve kee bie e si ya Sinéar, e nda zambe wé; a nga futi bisua a bilaé bite e ndaa énaan akume zambe wé.
Njô bôte ya Babilôn a nga bendé Aspenaz, évete ya biwôlô bebo bisaé bié na a top, e bone bʼIsraél été, bendôman ba so mvoñe bejôô, nge so menda bingoʼo yʼayoñ. 
Bendôman bete be too mvoʼé ne selem, abeñe ya yen, njalan a fek, ñyeman a mfasan bi too fe be be, ndemben ba ye saane njô bôt e nda jé été. Ba ye yeʼele be ane ba kobô a tili nkobô ya Babilôn. 
Môs ôse njô bôt a nga tiñeti be ngabe yʼavale bidi a mbe a jaʼak, a nyô ya avale woon a mbe a nyaʼak. Njô bôt a kômbôʼô na be yeʼele be tañe mimbu mila, mvus éte nje ba ye saane nye. 
Bendômane benyine ya bone be Yuda be mbe nsamba ya ba be nga toban be mbe môé na: Daniel, Anania, Mikaél a Azaria. 
Vʼévete biwôlô bebo bisaé é nga yôlé be mimfefé mi môé avale di: Daniel na Beltsazar, Anania ke na Sadrak; Mikaél nyeʼe na Mésak a Azaria na: Abéd Négô.
Ve Daniel a nga tuʼa tyik e nleme wé été na a ye bo te ve émiene nsem a ndian avale bidi njô bôt a nga di di, nge a nyuan avale woon njô bôt a nga bo a nyaʼak. Nde a nga sili évete biwôlô bebo bisaé é bo te tindi nye na a ve émiene nsem a avale bidi te. 
Zambe a nga bo na évete ji é nyoñe nsili Daniel a mevak a mbamba nlem . 
Vʼakôsa bo nalé, é nga yalane Daniel na: Ma ko masa wom njô bôte woñ, amu nye a nga telé jôm mia yiane di a nyu; woñ ô ne me na mesu menan me za bo te faé ane ma bendômane ya miaé wônan. Njô bôt a za tyiʼi me nlô amu mia. 
Daniel nyee môt évete biwôlô bebo bisaé é nga ve na a baʼale Anania, Mikaél, Abéd-Négo a émiene na: 
Tame veʼele bebo bisaé bôé éyoñe ji tañe melu awôm, be ve bia bijebejeba ya di a mendime ya nyu; 
mvus éte, wo ye veʼane mesu mangan a ma bendôman ba di avale bidi njô bôt a di, nalé ate wo ye bo bebo bisaé bôé avalʼane jam wo ye yen e né. 
Nde a nga kañese jam be nga sili nye a veʼele be tañe melu awôm. 
Eyoñe melu mete awôm me lôteya, mesu map mme me nga dañ abeñ a menyôle map avem a dañe bendôman be nga di avale bidi njô bôt a mbe a jaʼak. 
Ajô te môt a mbe a baʼaleʼe be a nga bo a teléʼé bidi be mbe be yiane di a woon be mbe be yiane nyu fefe a ve be bijebejeba.
Zambe a nga ve bendôman bete benyin mfasan a abui ñyeman e nkobô a fek. Daniel a mbe fe nguleya yem atinane ya miñyenan a biyeyem mevale mese. 
Eyoñe éyoñe njô bôte Nébukatnétzar a nga tiñeti na be zuu nye bendôman bete é nga kpwaan, évete biwôlô bebo bisaé é nga zuu nye be. 
Njô bôt a nga laane be minlañ, ve teke wua ya bendôman bete a nga yené ntyetyeñ ane Daniel, Anania, Mikaél a Azaria. Nde be nga nyoñebane bisaé be njô bôt. 
E jam ese njô bôt a nga sili be e fombôʼô fek a mfasan, a nga yene be dañe bebo majik a mimvimviʼi mise yʼéjôé jé biyoñ biyoñ.  
Daniel a nga bo ésaé e nda njô bôt a kui éyoñe Sirus a zu telébane njôô.
Daniel a bemvôé bé e Babilôn
Mbu baa ya njôane wé, ñwô Nébukatnétzar a nga yeme biyeyem, biyeyeme bite bi nga ndeñele nye nsisim , te fe nguleya beta ke ôyo. 
Ane njô bôt a nga bendé na be loone mimvimviʼi, bebo majik, mingbwengbwee, beyeme mam mevale mese, be kate nye biyeyeme bié. Eyoñe be soya a tebe asu njô bôt, 
nde a jô be na: Ma te yeme biyeyem bia ndeñele ma nsisim abui: ma kômbô mi kate ma bie. 
Beyem be nga yalane nye nkobô aramééñ na: Enyiñe njô bôt é boʼo ayap! Kate bebo bisaé bôé biyeyem wo te yem, bi kate wo atinane yʼété. 
Njô bôte nye na: Me maneya tyik avale di na, nge mi bo te kate ma biyeyem a atinane yʼété, mia ye tyiʼibane bifuse bifus, a menda menan ma ye bo ve mevise me mbuan. 
Ve nge mia kate ma biyeyeme a atinane yʼété, ma ye ve mia abui memvaka a duma e nʼanen. Ajô te katane ma biyeyem a atinane yʼété. 
Beyem bete bese be nga yalan éyoñe baa na: Njô bôt a tame ñhe kate bebo bisaé bôé biyeyeme biôé, a bia ki bia ye kate wo atinane yʼété. 
Njô bôt nye na: Ma yeme foʼo na mia yi na éyoñ é lôt abui amu mia yem e jam me maneya tyik. 
Ve nge mi bo te kate ma biyeyem bite, wôna melep ma ye bo avale da e be mia bese, amu mi maneya kui tyiñe ya kobô minsos a meduʼan mfaʼa wom, mi yangeʼe ke na éyoñ é lôt. Ve me ma kômbô na mi, kate ma biyeyeme ma te yem, éyoñe te fe ma ye yeme na, mi ne kate ma atinane yʼété. 
Beyem be nga yalane na: A njô bôt, teke môte ya si nyô a ne bo e jam wo sili; nalé fe na: Njô bôt éziñ, toʼo a nʼéwôlô abui, nge ngu, a ngenane te tame sili mvimviʼi, mbo majik nge nnem avale jam wo sili di. 
Jame njô bôt a sili e ne ayaé; teke môt éziñ a ne nguleya kate wo de ve bezambe: Ba be bôte ki be nji tabe vôme wua. 
Eyoñe te ñhe njô bôt a nga dañe wôʼôlun, ve ve atiñe na, be mane wôé beyeme bese ya Babilôn. 
Ane ntyiʼane ya wôé beyeme bese ô nga kateban vôm ase; be nga jeñe fe Daniel a bemvôé bé na be wôé be.
Eyoñe te Daniel a nga kobô Aryok, évete bezimbi be njô bôt, nyô a nga yiane wôé beyeme ya Babilôn, a nga kobô nye a ntyel a fek 
a jô nye na: Amu jé ntyiʼane njô bôt ô ne abime ngule di? Nde aryok a nga kate Daniel jam e né. 
Awolo te ebien, nde Daniel a nga ke be njô bôt asu ya yeʼelane nye na, a ve nye éyoñ, a ne zu kate nye biyeyem a atinane yʼété. 
Eyoñ a bulane nda jé, nde Daniel a kate bemvôé bé Anania, Mikaél a Azaria jame te; 
nde fe a jô be na, be sili mvame Zambe ya yôbe na, a kulane be nsolane biyeyem ôte, ndemben ba ye bo te wôéban ba be beyeme mam bevoʼo ya Babilôn. 
Ane nsolane jam ô nga kulubane be Daniel e biyeyem a alu. Daniel nye ve taté na a kañe Zambe ya yôp, 
nye na: jôé Zambe da yian ékañaʼa, ataté nnôm éto a kui nnôm éto! Fek a ngu bi nʼémbié.
A ne njôô ya biyoñ, a nyô ya mam ma bobane biyoñ, aval a vaa bejô bôt, nde fe a telé be; e Nye a ve mimfefeʼe fek a ñyemane mam, e be ba be ne mintyetyeñ.
Nye a kulane mam me nʼédok a nsolan; a yem e mam me ne e dibi été, a éfufup ja bômane nye.
A Zambe ya bʼésaa bam, ma kañe wo a ve wo akéva, amu fek a ngu ô veya ma, amu ô boya na, me yem e jam bi nga sili wo, a ô kulaneya bia e jam da tyelé njô bôte nleme yôp.
Mvus éte nje Daniel a zu ke be Aryok, e môte njô bôt a nga bendé na, a wôé beyeme ya Babilôn, a jô nye na: Te bo na beyeme ya Babilôn be wôéban. Kele ma e be njô bôt, me kate nye atinane ya biyeyeme bié. 
Nde Aryok a jiʼa kee Daniel e be njô bôt a jô nye na: E be minkôme ya Yuda été, me yeneya môt a ye kate njô bôt atinane ya biyeyeme bié.
Njô bôt nye Daniel a mbe jôé afe na Beltsazar na: Ye ô ne foʼo nguleya bo na me yem biyeyeme ma te yem atinane yʼété? 
Daniel a nga yalane nye na: Befas ateté, bebo majik a mimvimviʼi be se nguleya kate njô bôt nsolane jam a kômbô yem. 
Ve Zambe a ne yôp, Nye a kulane minsolane mi mam, nye a bo na ô yeme jam da ye bobane melu ma zu. Biyeyem ô nga yem ô too ôyo mbie bi: 
A monti njô bôt, éyoñ ô nga bômbô si, ô nga taté na wo simesane mame ya melu ma zu. Nde nyô a kulane minsolane mi mam, a nga liti wo jam da ye boban. 
Nge nsolane jame te ô nga kulebane be ma, nalé a nji boban amu na, me bili fek ja dañe nyô ya bôte bese be vee, vʼamu na, môt éziñ a kate wo atinane ya biyeyem, a na, ô yem asimesane ya e nleme wôé. 
A Monti njô bôt jam ô nga yen nde di: O nga yen étua beta éveʼela é tele wo ôsu é too aval étôtok ja wôé mis, é too fe ékowoñ. 
Nlô ya éveʼela te ô mbe nya or, nkuk a mo bi too argent, abum a mebé ki mvot; 
mebo me too étyé, éfase mekule mebo jia é too étyé, ji évoʼo ki ndiʼane tyia. 
Ô nga nyeʼe ô lôô éveʼela te, akekui éyoñe akok e nga famé e nkôle yôp, môt éziñ momo, a jimbi mekule mebo mʼétyé a ndiʼane tyia mʼéveʼelaʼa te, a tyaʼa me. 
Nde éyoñe jijia étyé, ndiʼane tyia mvot argent a or bi nga veñesane mbuluk, ñwô évuñulu é nga mialan ane bivio bia yele vôme ba tyaʼa bidi. Nde éveʼela ése é nga mane jañ jôm te liʼi. Vʼakoʼo e nga jimbi éveʼela, e nga veñesane beta nkô a yiane si ése. 
Biyeyem ô nga yeme le, a njô bôt. Atinane yʼété ki nde di: 
A njô bôt, ô ne njôô ya bejôô, amu Zambe ya yôp a veya wo njôan, duma, ngu a étôtok; 
a futiya bôt, betit a anoñ éjôé jôé si: E vôm ase be né, wo ô ne masa wop. Ajô te a njô bôt, wo ô ne nlô or! 
Mvuse jôé éjôé éfe ja ye tebe te dañe ngu anʼéjôé; wôna mvuse valé éjôé lale ja ye tebe nje ja ye bo mvot a dañe si ése. 
Ejôé nyini ja ye tebe é too ngu anʼétyé; avalʼétyé ja fit, ja miat a koʼo jôm ése, avale te éjôé te ja ye fit a koʼo bijôé bi ne je ôsu. 
Wôna, aval ô nga yene mekule mebo a anyu ya mebo, éfase jia ndiʼane tyia, ji évoʼo ki étyé, nde éjôé te ja ye salé zañ; ve jôm éziñe ya ngul étyé ja ye bo été amu ñyenan ô nga yen étyé mbundaʼan a ndiʼane tyia. 
A mbôlô anyu ya mebo e mbe éfase jia étyé, ji évoʼo ki ndiʼane tyia, éjôé te ja ye bo ngu éfase jia, a éfas évoʼo ki teke tabe. 
O nga yene étyé mbundaʼan a ndiʼane tyia amu bejô bôte ya bijôé bite ba ye bo bilat a zene ya meluk. Ve bilate bite bia ye bo teke tabe, avale fe étyé ba ndiʼane tyia be se nguleya fulan. 
Melu ya bejô bôte bete, Zambe ya yôp a ye telé éjôé ja ye bo teke tyamban, a éjôé te ja ye bo teke éjôé yʼayoñ afe si, ja ye fit a bo bijôé bite momo; a ébien ja ye tabe nnôm éto: 
Ajô te nde ô nga yen akok e koʼo nkôle yôp môt éziñ momo, a e nga koʼo étyé mvot ndiʼane tyia, argent a or. Zambe a nʼanen a boya njô bôte na, a yeme jam da ye bobane melu ma zu. Biyeyeme biôé bi ne bebela a nkulane yʼété ô ne wu ya buni. 
Eyoñe te njô bôte Nébukatnétzar a nga ku asu e butu si, ve kute meboñ asu Daniel, a bendé na be ve nye bityiʼa beôlobinda. 
Njô bôt nye Daniel na: Bebela na, Zambe wônan a ne Zambe ya bezambe, a Masa ya bejô bôt a, a kulane minsolane mi mam, vôme wo te bo nguleya kulane nsolane jame wu. 
Nde njô bôt a nga nene Daniel a faʼé nye abui a biwôlô bi biôm. A nga telé nye njôô ya éfuse si ya Babilôn a telé fe nye évete nnene ya beyem bese ya Babilôn. 
Daniel a nga yeʼelane njô bôte na a ve Sadrak, Mésak a Abéd-Négo mevôme ya saé éfuse si ya Babilôn. Ve Daniel a mbe mbôndé mefek e nda njô bôt.
Biyeyeme njô bôt a nga Taté yem
(
Met 41:1-8
Njô bôte Nébukatnétzar a nga bo éveʼela or é too ôyabe yôp méta mewôm mela, ndam méta éla a telé je e njeʼese Dura, éfuse si ya Babilôn. 
Ane a nga bañete bivet, benya bôtô, bejôô, betyiʼi mejô, bebaʼale akum, bebôndé mefek, bekobô mejô a bejôô bese ya biwôʼô bijôé na, be zu tabe beta ékôane ya telé éveʼela njô bôt a nga bo ngume ntelan. 
Ajô te beta biwôlô bebo bisaé bete bese be nga sulan a tabe ôsu éveʼela asu abôʼô ya telé je ngume ntelan. 
Môt a wulu tebe yʼékôan a nga yôtane tyiñe ngule na: Mia bôt mevale mese, a minkobô mise, vôʼôlaʼan abendé di na: 
Eyoñ mia ye wôʼô tyiñe toñ, mfañ, mvet, ntyam ateba, ndeñge, éloñ, biôm ba bôm mevale mese, mia ye kumbu si a kañ éveʼela or nje Nébukatnétzar njô bôt a maneya telé. 
Môt ase a ye bo te kumbu si a kañ ba ye wua nye e mbeʼe nduan awolo te ebien. 
Ajô te awolo bôte bese be nga wôʼô tyiñe toñ, mfañ, mvet ntyam ateba, ndeñge, biôm ba bôm mevale mese, be nga kumbu si a kañ éveʼela or Nébukatnétzar njô bôt a nga telé.
Awolo te ebien nde bôte bʼéziñe ya Babilôn be nga somane Beyude 
a jô Nébukatnétzar njô bôte na: A njô bôt tabeʼe nnôm éto! 
A njô bôt, womien ô nga ve abendé na: Môt ase a ye wôʼô tyiñe toñ, mfañ, mvet, ntyam ateba, ndeñge, éloñ, biôme ba bôm mevale mese, a yiane kumbu si a kañ éveʼela or, 
a na, nyô ase a bo te kumbu si a kañ, ba ye wua nye ézezañe mbeʼe nduan. 
Ve Beyude bʼéziñ ô nga ve bisaé éfas éjôé ya Babilôn: Sadrak, Mésak a Abéd-Négo, bôte bete be nji bisi abendé dôé, a njô bôt, be nji saane bezambe bôé, nge kañ éveʼela or ô maneya telé. 
Ane Nébukatnétzar a nga wôʼô mbia ôlun a bendé na be zuu nye Sadrak, Mésak a Abéd-Négo. Eyoñ be soya be a telé be ôsu njô bôt, 
Nébukatnétzar a nga kobô a sili be na: A Sadrak, Mésak a Abéd-Négo, ye bebela na, mia bene saane bezambe bam a kañ éveʼela or me maneya telé? 
Eyoñe ji, tabaʼane nkômane na éyoñ mia ye wôʼô tyiñe toñ, mfañ, mvet, ntyam ateba, ndeñge, éloñ, biôm ba bôm mevale mese, mia ye kumbu si a kañ éveʼela me maneya bo. Nge nalé momo wôna awolo te ebien, ba ye wua mia ézezañe mbeʼe nduan. Zambe mbé a ye bo nguleya nyii mia e mo mam? 
Sadrak, Mésak a Abéd-Négo be nga yalane njô bôt Nébukatnétzar na: Bi nji kômbô yalane wo jam éziñ ajô di. 
Ve yeme na: E Zambe wongan, nyô bia saane nye, a ne nguleya nyii bia. Yaa a njô bôt, a ye kôté bia e mbeʼe nduan a e mo môé. 
Toʼo ki a nji kômbô nyii bia, ve a njô bôt, yeme na, bia ye bene saane bezambe bôé a bene kañ éveʼela or ô maneya telé. 
Eyoñe te Nébukatnétzar a nga jaé ne lut a ôlun, teke fʼajibi mfaʼa Sadrak, Mésak a Abéd-Négo, nye na be kôbane mbeʼe nduan ô bo ayôñ tañe biyoñe zamgbwa, a dañ abime be nga bo be boʼok. 
Nde a jô biwôlô bezimbi bivoʼo ya nkane bita wé na, be kaʼa Sadrak, Mésak a Abéd-Négo a wua be ayôñe mbeʼe nduan. 
Be nga kaʼa bôte bete, be beʼe mengômesane map: bizingi, melôʼô a mengômesane map mefe a wua be ézezañe ayôñe mbeʼe nduan. 
Amu abendé njô bôt e nga dañe ngu a amu mbeʼe nduan ô nga dañ abui, nde nkabaʼa nduan ô nga wôé bôt be nga wua Sadrak, Mésak a Abéd-Négo e mbeʼe nduan été. 
Wôna bôt bete belaa, Sadrak, Mésak a Abéd-Négo, be nga ku tem nduan été be too nkaʼan.
Atemeteme na njô bôte Nébukatnétzar a nga kôlô si, feʼe ne vema, a sili bôte bé yʼéjôé na: Ye bi nji wua bôte belaa nkaʼan e nduan? Be na: Nalé foʼo a njô bôt.
Njô bôt nye na: Ve me lô bôte benyin, teke nkaʼan, be wuluʼu ézezañe nduan. Teke môt éziñe yʼété a beʼe éveʼela aveñ. A môta nyini a funaʼane zambe éziñ. 
Nébukatnétzar ve subu bebé e mbé mbeʼe nduan a jô tyiñe yôbe na: A Sadrak, Mésak a Abéd-Négo, bebo bisaé be Zambe a dañ ôyabe yôp, kuan atan mi zu nné! 
Nde bivet, benya bôtô, bejôô a bebôndé mefeʼe be njô bôt, be nga bômane be a yene na nduan é nji nnambe menyôle me bôte bete, a yene fe na, ésile ya minlô miap é nji ke dik, mengômesane mabe fe teke ndaman, ényume nduan ébien teke nnambe be. 
Nébukatnétzar ve bete tyiñ nye na: Duma e boʼo be Zambe Sadrak, Mésak a Abéd-Négo, nye a te lôme éngele a kôté bebo bisaé bé. Ba te tabe nye ndi. Ba te tyam abendé njô bôt a kañese ékpweʼele ya menyôle map, sa na be saan, a kañe zambe mfe, éjiane Zambe wop. 
Ajô te, ataté éyoñe ji, atiñe dam e ne na: Môt ase, toʼo a ne mbé , ayoñ avé, nge nkobô ôvé, a ye kobô Zambe Sadrak, Mésak a Abéd-Négo ébiasé, a ye tyiʼibane bifus, nda jé fe ja ye bo avise mbuan, amu Zambe mfe a ne nyii bôt ane Nye, a nji bo. 
Mvuse éte nje njô bôt a nga ve Sadrak, Mésak a Abéd-Négo bito bia dañe ngu éfas éjôé ya Babilôn.
Mvinda ya kañe éveʼela or
Bemvôé be Daniel ba ye kañe ve Zambe
Bemvôé belaa ba nyiiban e mbeʼe nduan
Ma, Nébukatnétzar, me nga too nda njô bôte jame mvoʼé a mevaʼa mese. 
Nde ma zu yeme biyeyem bi nga bo me na me ko woñ; asimesan e nga tôñe ma, me bôô énoñe jam a mam nsisime wom ô nga yen, bi nga bo na me ko woñ. 
Nde me nga sulan beyem bese ya Babilôn e fefele jame na, be kate ma atinane ya biyeyeme bite. 
Eyoñe mimvimviʼi, bebo majik, befas ateté a bebo mesimba be sulaneya, nde ma kate be biyeyeme biam, ve be nji bo nguleya kate ma nkulane yʼété. 
Obe aboñ ô lôteya, nde Daniel fe a suan a too jôé afe na, Beltsazar, jôé te da so e jôé zambe wom, ve Daniel ate a too njalan a nsisime bezambe be nʼétyi. Nde ma kañete nye biyeyeme biame na: 
A Beltsazar, ma yeme na, ô ne njalan a nsisime bezambe be nʼétyi, jôme te nje nsolane jam éziñ ô se nguleya kate wo. Ajô te kate ma, nkulane ya jam ma te yene biyeyem. 
Jam me nga yen, me bôô énoñe jam nde di: Beta élé a tele ézezañe si.
Elé te ve zu dañe beta bo anen a ngu; mintyaé mié mia dañ ôyabe yôp mi mbe mi kele nambe yôp. E mbe é yenéʼé, a kui minné ya si. 
Mekaé mé me mbe étua abeñ; é nga beʼe abui bibuma môt ase ve yen jôme ya di été. Betite ya fé be nga bômbô éjijine jé si, a anone ya yôp e nga lôñe mumbaʼa map e mintyaé mié. Jôm ése é vee é nga yee jôme ya di été.
Me bôô énoñe jam, ateme na, éngele a nga sis, a soʼo yôp.
Ve yôtane ngu a jô na: Bakaʼan élé te, tyiʼane mintyaé mié; kolaʼan mekaé mé a wuane bibuma bié fé; betit be kele élé te ôyap, a anon é kôlôʼô mintyaé mié!
Ve mi jôkéʼé ékum ya minkañ mié e si été. Tiñetaʼan ékume bengôkop bʼétyé a mvot, nlatan a bili ya fé; jôkaʼan é tebe e mfô mendim a so yôb été; é jaʼa fe bilok ane betit;
ba ye tyendé nleme môt é beʼe a ve je nleme tit. Ja ye tabe nalé tañe mimbu zamgbwa.
Be éngele mbe ba kalane ntyiʼane wu, nalé ate bevevee bese ba ye yeme na Zambe a dañ ôyabe yôp nye a ne njôô ya bijôé bi bôt: A ve njôan e be môt ase a kômbô, môt a dañe nsilibane si, a ne bete nye a bo njôô.
Biyeyeme ma njô bôte Nébukatnétzar me nga yem, mbie le. Wo Beltsazar, kate ñhe ma nkulane yʼété. Teke wua ya beyeme ya éjôé jam a te kui na a kate ma wô; ve wo ô ne ngu, amu nsisime ya bezambe be nʼétyi ô ne be wo. 
Nde Daniel a mbe jôé afe na Beltsazar a nga tebe feʼe ne vema, asimesane dé e nga bo fe nye na a ko woñ. Njô bôt a beta jô nye na: A Beltsazar, biyeyem a nkulane yʼété bi boʼo te ndômetane wo! Beltsazar na: A Masa, biyeyem bi boʼok asu besiñe bôé, a nkulane yʼété, asu ba be ne wo ngame yat! 
O nga yen élé é too anen a ngu, mintyaé mia dañ ôyabe yôp mi nambeʼe yôp a si ése é yeneʼe je. 
Elé é nga bili mbamba mekaé te, é nga beʼe abui bibuma, biôm bise ve yene jôme ya di été; betite ya fé be nga zu bômbô je si, a anone ya yôp e nga lôñe mumbaʼa map e mintyaé mié. 
A njô bôt, élé te é ne wo! O ntoo anen a ngu. Duma dôé e kuiya yôp a njôane wôé ô keya a kui mekuʼu ya si. 
O nga yene fe éngele a sisik a soʼo yôp a jô na: Bakaʼan élé te a jiane je! Ve jôkaʼan ékum é beme si a minkañ e biloʼo ya fé été, mi tiñeti je bengôkop bʼétyé a mvot. Ekume te é tebeʼe e mfô mendim a so yôp été a di bilok ane betit tañe mimbu zamgbwa. 
A njô bôt, nkulane ñwô wu: Avale Zambe a dañ ôyabe yôp a maneya tyik mfaʼa wôé. 
Ba ye titane wo vôme bôt be too. Wo ye nyiñ mia be betite ya fé; wo ye di bilok ane benyak, mfô a ye boté wo! Wo ye tabe nalé tañe mimbu zamgbwa, mvus éte nje wo ye yeme na Zambe a dañ ôyabe yôp a ne Njôô ya bejô bôt a na, a ve njôan e be nyô émien a kômbô. 
Wôna abendé ya suu ékum élé a minkañe mié da tinane na: Wo ye bulane nyoñe njôan éyoñ ô yemeya na, Zambe ya yôp a ne Njôô. 
Ajô te, a njô bôt, kañeseʼe nyoñ melebe mam: Bulaʼane mvus mfaʼa ya mam abé môé, a bikobe biôé, tyiʼi mejô zôsôô , a bo minzôzoé mvaé; ndôʼôtô na, éyoñe mefoʼo jôé ja ye bo ayap.
Mam mete mese me nga tôébane be njô bôt Nébukatnétzar. 
Eyoñe ngon awôm a ébaé é lôteya, a kele a wulu nda njô bôte jé e Babilôn.
Nde njô bôt a kobô a jô na: Mi lôô Babilôn, beta tison me nga lôñ ane étabaʼa njô bôt. Tison éte ja liti abim avé ngule jam é nʼanen, abim avé éjôé jam é bili duma! 
Awolo ebien njô bôt a mbe a kobôʼô mejô mete nde tyiñ é nga so yôp a jô na: A njô bôte Nébukatnétzar, vôʼôlôʼô ajô di: Ngule ya jôô é kôlôya be wo! 
Ba ye titane wo e vôme bôte be too! Wo ye nyiñ mia be betite ya fé a wo ye di bilok ane benyak! Wo ye tabe nalé mimbu zamgbwa, mvuse yʼété wo ye yeme na Zambe a dañ ôyabe yôp a ne Njôô ya bejôô, a ve njôan e be môt émien a kômbô.
Awolo te, njôane te ô nga tôéban: be nga titane Nébukatnétzar a kôlô vôme bôt be too, a taté fe na a di bilok ane benyak a mfô a nga ku nye nyô. Esile jé é nga bo ayab ane mimvote mi ndôé, biaé bié fe ayap ane biaé bi ônon.
Nébukatnétzar a nga jô na: Eyoñe mimbu zamgbwale mi lôteya, me nga bete mis a fombô yôp, a me nga beta bi nya feʼe; nde me nga ve Zambe a dañ ôyabe yôp akéva, nyô a too nnôm éto; me nga taté na ma kañe Nye, a yôtan étôtoʼo jé: Njôane wé ô ne teke nné, éjôé jé é too nnôm éto. 
Bôt be too si nyô, toʼo be nʼabui abime be né, be nji bo jôm e mise mé; a bo bôt a bitétéa ya yôb ane Emien a yene mvaé. Teke môt a ne tebe nye ngame yat e mimboone mié, nge ve nye bijô mfaʼa ya jam a bo. 
Feʼe môt é nga bulane be ma éyoñe te. Nalé fe éjijin a étôtoʼo njô bôt bi nga bulane be ma asu duma ya njôane wom. Betebʼôsu bam yʼéjôé, a biwôlô bebo bisaé biam be nga jiʼa zu nyoñe ma. Me nga beta tabe éjôé jam. A me nga nyoñe duma a dañ éyoñ ôsu. 
Ajô tʼéyoñe ji ma, Nébukatnétzar, ma kañ, ma zalé, ma ve Njô bôte ya yôbe duma! Jam ese a bo e ne zôsôô , mimboone mié mise mia yian. A bili nguleya sili ba ba wulu mebune si.
Biyeyem bia tôéban
Nébukatnétzar a bo mvoʼé
Môs éziñ njô bôte Beltsazar a nga bo beta dina asu biwôlô bebo bisaé bié, be mbe toyini, ane a nga nyu woon be too. 
Eyoñ a maneya nyu woon, nde a jô na be zuu nye bilaé bi mvot a silba ésaa wé Nébukatnétzar a nga nyoñ e nda Zambe ya Yérusalém. A nga kômbô belane bie, asu ya nyu, baa be biwôlô bebo bisaé bié, binga bé a bibone bié. 
Nde ba ke soo bilaé bi mvot bi nga so nda Zambe, e Yérusalém, njô bôt ve zu belane bie ba be bôte bese a nga bañete. 
Eyoñe nyuan ô maneya, be ve zu taté na ba yia bia bezambe be or, argent, mvot, étyé, bilé a mekok . 
Awolo te ebien, akule wo ve zu yené bebé ébeʼe belambe. De ve zu taté na da tili éfumulu mfine ya nda njô bôt. 
Eyoñe njô bôt a yen ane wo te wo tili, nye ve zu tabʼéyôé a ko woñ asimesane dé été; ateʼe ve bi nye angeteñ a meboñ. 
Njô bôt, ve zu bete tyiñe ngu na be loone beyeme ya Babilôn, bebo majik, befas ateté a mimvimviʼi, nde a jô be na: Môt a ye yeme lañe ntilane wu a kate ma atinane yʼété, ba ye jalé nye ngômesane melitan, ba ye jalé nye nsanga or tyiñ a éyoñe te a ye bo wua ya bengovina bʼôsu yʼéjôé. 
Beyem bese be mbe be saane njô bôt be nga zu, ve teke wua a nga bo nguleya lañe ntilane te nge kate njô bôt atinane yʼété. 
Eyoñe te njô bôte Beltsazar a nga tuʼa dañe ko woñ; biwôlô bebo bisaé fe bi mbe feʼe ne vema.
Eyoñe nyia njô bôt a nga wôʼô miñyône njô bôt a biwôlô bebo bisaé bié, a nga nyiine nda dina a jô na: Enyiñe njô bôt é boʼo ayap! Asimesane dôé e boʼo te bo na ô ko woñ, nge dimili nyôle ya ékôbe jôé. 
Amu môt a ne éjôé jôé été a too njalan a nsisime bezambe be nʼétyi. Melu ésoo a nga too be nga yene na a yeme fase mam, atyeñ a feʼe bia funane feʼe bezambe bi too be nye. Ajô te ésoo, njô bôte Nébukatnétzar a nga telé nye évete mimvimviʼi, bebo majik, befas ateté a mingengañ. 
A bili nsisim wo selan mi mi bôte bevok, wu ya yeme yemelane mam, atyeñ a nguleya ve atinane ya biyeyem, a kulane mesoé me ba a kulane minsolane mi mam. Be tame loone môt ate, Daniel, nyô njô bôt a nga yôlé jôé na Beltsazar: a ye kulan atinane ya ntilane te. 
Nde be nga zuu Daniel be njô bôt, nye ki ve sili nye na: Ye wo ô ne Daniel, nkôme mone Beyude ñwô njô bôt ésaa wom a nga soo wô si ya Yuda? 
Me wôʼôya na ô ne njalan a nsisime ya bezambe, a na, wo yeme fase mam, atyeñ a feʼe ja selane bôte bevoʼo bese. 
Be ndôme soo ma beyem a bebo majik na, be lañe ntilane wu a ve ma atinane yʼété, ve be nji bo nguleya bo jame te. 
Ve be kateya me na, ô ne nguleya kulane mesoé me ba a kulane minsolane mi mam. Nge wo kui na ô lañe ntilane wu, a ve ma atinane yʼété, ba ye jalé wo mengômesane melitan, a jalé wo nsanga or e tyiñ , a wo ye bo wua ya minlô mi bôte yʼéjôé. 
Daniel nye njô bôte na: A njô bôt, tame baʼale memvaka a bifaʼé asu dôé, nge ve bie bôte befe. Ve da, ma zu lañe ntilan a kate wo atinane yʼété. 
Zambe a dañ ôyabe yôp, a nga bo ésoo Nébukatnétzar beta njô bôt, njalan a duma a éjijin. 
Amu anen a nga nyoñe be Zambe ate nde bôte ya mesi mese, meyoñ mese, a minkobô mise be mbe be fôʼôbaʼan asu dé. A mbe a vaʼa mekua yʼawu e be môt ase a kômbô, a jôkéʼé ki môt ase émien a kômbô na a nyiñ; a mbe a neneʼe nge sili nyô émien a kômbô sili si. 
Vʼa nga suʼulane bo mebun, njalan a nkobô ébiasé; ajô te Zambe a nga vaa nye éto njôane jé, a vaa nye duma. 
Be nga titane nye vôme bôt be too a bo nye na a nyiñ ane betit; ba be bijakase ya fé be nga tabe vôme wua, a jaʼa bilok ane benyak, mfô a botéʼé nye nyô. A nga tabe nalé a kui môs a nga yeme na Zambe a dañ ôyabe yôp a ne Njôô ya bejô bôt a a telé môt émien a kômbô na a bo njô bôt. 
Wo, Beltsazar, mone wé, wo ô too ô tukaʼa yeme mam mete mese, ve da na ô nji sili womiene si. 
O soñeya Zambe ya yôp éyoñ wo te loone bilaé bi nʼétyi bia so nda jé, a mbie mia te belane bie asu ya nyu bilam, womien, biwôlô bebo bisaé biôé, binga bôé a bibone biôé. Jam afe na wo te lomé bia bezambe be silba a or, mvot a étyé, bilé a mekok , bezambe be ne te yene jôm, te wôʼô jam, te yeme jôm; a wo te bene ve Zambe a bili ényiñe jôé a asuʼulane dôé e wo wé été duma. 
Ajô te Zambe a te lôme akule wo e tili ntilane wu. 
Jam e ne ntilan nde di: Mené Mené, Tekel u Parsin. 
Atinan e ne na: Mené a tinane na nlañan: Zambe a maneya lañ njôane wôé tañ a kui wô nné. 
Tekel a tinane na: Mveʼan, be maneya veʼe wo kop a yene na ô nji bo adit; 
Perés a tinane na: Nkaban, njôane wôé ô ntoo nsalane zañ, asu ya veban e be beméde a Bepers. 
Awolo te ebien, nde Beltsazar a nga jô bebo bisaé bé na be jalé Daniel mengômesan melitan a jalé nye nsanga or e tyiñ . A nga bo fe foé é katebane na, Daniel a ntoo wua ya betebʼôsu yʼéjôé be tele ôsu. 
Alu e nga tôñe valé, Beltsazar, njô bôte ya Babilôn a nga wôéban.
E beta dina Baltazar
Daniel a ve atinane ya ntilan
A Darius, mone Méde a nga bet éjôé a too mimbu mewôm mesaman a mibaé.
Darius a nga yene mvaé ya telé bengovina ya bifase bijôé tañe ntet a mewôm mebaé be jôô señe jé e mevôm mese yʼéjôé jé. 
A nga telé fe beta bivete bilaa, bengovina ntet a mewôm mebaé be mbe éjôé jabe si. Ajô te môt éziñ a nji fe bo nguleya ndeñele jam da fombô mfi njô bôt. Daniel a mbe wua ya beta bejôô bete belaa.
Daniel a mbe a dañe beta bivete bivoʼo bibaé a bengovina, amu a mbe a yeme abui mam, jame te e nga tindi njô bôte na a ve nye ésaé ja fombô ngum éjôé ôse. 
Eyoñe te beta bivete bivok a bengovina be nga jeñ nge Daniel a nga bo bikobe biziñ bi ne soo njuk e be ngum éjôé ôse, ve be nji yen ékob éziñ, nge ateʼe éziñ, amu Daniel a mbe nya zôsôô : Jame ya ve nye bijô e nji bo be nye. 
Ane bôte bete be nga jô bebiene na: Bia ye bo teke jame ya ve Daniel mekua, nga ve bia jeñe jam éziñ da lat a metiñe ya Zambe wé. 
Teke yange, beta bivete bite bibaé a bengovina be nga ke be njô bôt, a jô nye na: A njô bôte Darius, tabeʼe nnôm éto! 
Beta bivete yʼéjôé, bi bi nʼabe biwôlô, bengovina, betebʼôsu yʼéjôé, a benya bôtô yʼéjôé, ba te tabʼékôan, nde ba sili wo ô bo jame di na: O nyoñe ntyiʼan njô bôt, a mialane wô avale di na: Tañe melu mewôm mela, môt ase a ye yeʼelane zambe nge môte mfe a nji bo wo, a njô bôt, ba ye wua nye ébé bengbwegbwem. 
Ajô te, a njô bôt, a ntoo ve nyoñ atiñe te a sane de, nalé ba ye bo te beta tyendé de aval atiñe Beméde a Bepers e né, teke atyendé. 
Eyoñe te njô bôt Darius a nga san atiñ .
Eyoñe Daniel a nga wôʼô na aval atiñe te e maneya saneban, a nga bulane nda jé. A too étune ya yôp, nde a nga yoé bevundi be lôô mfaʼa Yérusalém a né. Vôm ate nye a nga boʼo a kute meboñe si a kañe Zambe wé, môse wua biyoñ bilaa, aval a mbe a boʼo biyoñ bise. 
Ane besiñe bé be nga so avô, a koone nye a yeʼelan a loone Zambe wé. 
Nde be nga ke be njô bôt a jô nye na: A njô bôt, ye ô nji san atiñe na: Nté melu mewôm mela, môt ase a ye yeʼelane zambe éziñ, nge môta biname mfe a nji bo wo, ba ye wua nye ébé bengbwengbwem? Njô bôte nye na ntyiʼane te foʼo le avalʼane atiñe Beméde a Bepers e né te atyendé. 
Bôte bete be na: A njô bôt, Daniel, wua ya minkôm mi nga so si ya Yuda a nji semé toʼo wo, toʼo atiñ ô nga san; a yeʼelane Zambe wé biyoñ bilale môs . 
Eyoñe njô bôt a nga wôʼô mejô te, a nga dañe wôʼôlun, a jeñe nlô été na a nyii Daniel. A kui éyoñe jôp da dim, a nga jeñe zene ya nyii nye. 
Ve besiñe be Daniel be nga beta zu teke yange a jô njô bôte na: A njô bôt, wo tuʼa yem atiñ Beméde a Bepers na, atiñ nge ntyiʼane njô bôt ô se nguleya tyendéban. 
Amu abendé njô bôt, nde be nga zuu Daniel a wua nye ébé bengbwengbwem. Njô bôt a nga jô nye na: Zambe wôé étam, nyô wo saane nye a mban ôse, nye a ne nguleya nyii wo. 
Be nga futi beta akok mbé yʼébé. Njô bôt a nga futi sitame wé émien akoʼo te yôp, nalé fe sitame biwôlô bebo bisaé bié, nalé môt éziñ a ye bo te tyendé jam éziñ mfaʼa Daniel. 
Ane njô bôt a nga bulane nda jé; a nga bômbô zaé a bômbô fe énoñ étam, a nji ke buti ôyo dis.
Ndibe tyé, njô bôt a nga kôlô si a jiʼa ke ébé bengbwengbwem. 
Eyoñ a nga kui je bebé, a nga loone Daniel a tyiñ ôlun: a Daniel, mbo ésaé vevea Zambe, ye Zambe wôé wo saane nye a mban ôse a te kui na a vaa wo e menyu bengbwengbwem? 
Daniel a nga yalane nye na: A njô bôt, tabeʼe nnôm éto! 
Ya, Zambe wom a te lôme éngele wé a dibe menyu bengbwengbwem a be nji bo ma mbia jam éziñ. E ne bebela na, me nji bo bijô biziñ e be Zambe, a me nji bo ékob éziñ mfaʼa wôé! 
Nde njô bôt a nga jô na, be vaʼa Daniel ébé bengbwengbwem mevak njalane nlem . Eyoñ a kôlôya, be nga yene nye teke aveñ, amu a nga too ndi nleme be Zambe. 
Njô bôt nye na, be bi bôt be nga koñe Daniel; nde be nga wua be ébé bengbwengbwem ba be binga bap a bone bap. Ane bengbwengbwem be nga bi be, a bôé be bives, te na be kui ébé si. 
Ayap e lôteya, ane Darius a nga lôme foé nyô e be bôt mevale mese, meyoñ mese a minkobô mise be too si nyô na: Mvoʼé é boʼo be mia abui abui! 
Ma ve atiñe na: E si jam ése ma jôô, môt ase a yiane liti ntut ésemé e be Zambe Daniel. A ne vevea Zambe, nyô a ye tabe nnôm éto. Njôane wé wo ye bo te man, ndañane wé wo ye tabe nnôm éto.
Aval a kôté nde fe a nyii, a bo mesimba a bitua bi mam e yôp été a e si nyô. Bebela na, Nye a te nyii Daniel e biaé bengbwengbwem.
Besiñe be Daniel ba lame nye ôlam
Ba wua Daniel ébé bengbwengbwem
Mbu ôsu Beltsazar a nga jôô e Babilôn, Daniel a nga yem biyeyem, nsisime wé ô nga jaé a miñyenan mi mam a bôô énoñe jé. A nga suʼulane tili biyeyeme bite. Mbie bi: 
aval a nga kañete bie: A alu, me nga yene évuñulu é soʼo mekuʼu menyine ya vôme mis ma suʼu e teme mañ. 
Nde beta betite benyin be nga vame mañ; tit ése é selaʼane ba bevok. 
Nyô ôsu, é mbe é funaʼane ngbwengbwem, ve é beʼe mefap ane ndôé; me ngenane me fombôʼô, nde be nga vaa nye mefap. E nga tebe tetele a mebo mebaé ya mvus ane môt, nde fe be nga ve je feʼe môt. 
Tite baa é mbe é funaʼane Urs; é nga tebe éfase jia, mvaé éla é too nye anyu, e zañe mesôñ; be nga jô je na, é tebe a ke di abui minsôn. 
Me ngenane me kele ôsu a fombô, nde ma yene tite fe é funaʼane ze, mefabe mʼônone menyin me too je mvus, a minlô minyin, é nga nyoñe ngule ya jôô. 
Me ngenan me kele ôsu a yene mam me nga kui me a alu, nde ma yene tite nyini é too ékowoñ, a angôndô, njalan a avale ngul afe; é nga beʼe beta mesôñ mʼétyé asu ya di, a nyabe biôm a bi, a tibiʼi biôm a ne te di a mebo. E nga selane betite bevoʼo belale yʼôsu beta nselan; é nga beʼe minlaʼa awôm. 
Me ngenane me fombôʼô minlaʼa mite, mfefé nlak ô kuik e mi mivoʼo zañ, ve ô dañe tyôtyoé, nde wo kpwé minlaʼa milale yʼété. Mfefé nlaʼa wu ô nga bili mis ane môt, a anyu e mbe e kobôʼô nkobô mebun.
Me nga ke ôsu a fombô: be nga telé bito bejôô, nde nnôme môt ô nga zu tabe si. Nnôme môte te ô nga beʼe bifumulu mengômesan ane sut, a ésile jé ane nya mevule me ntômba. Eto njôane jé, ane nkabaʼa nduan é nga bili minka mi faék ane nduan ja yôñ. 
Osôé nduan ô mbe ô vamek a sôé nye ôsu. Beakutu, mewôm bʼakutu be bôt, be nga tele nye ôsu be saane nye. Eyoñe te aba mejô e nga sulan a bekalate be nga kuiban. 
Me nga ke ôsu a fombô amu nkobô mebun a zôʼé mone nlak a mbe a boʼok. Me fombôʼô, nde ba wôé tite nyini; be nga jiane mbime wé a ñwuan be nga wua je e nduan été. 
Wôna be nga vaa betite bevoʼo éjôé jap, ve be nga ndamé ényiñe jap nté éziñ. 
Me nga ke ôsu a fombô miñyenan mi nga kui be ma a alu: vevea jôm a funaʼane môt a nga so minkute yôp été. Nde a nga zu vôme nnôme môt ô mbe, amu be nga zuu nye ôsu vié.
Nde be nga ve nye ndañan, duma, éjôé. Asu ya na bôte ya mesi mese, meyoñ mese a minkobô mise mi saane nye. Ndañane wé wo ye tabe nnôm éto, teke man, a njôane wé wo ye bo te tyamban.
Woñ ô nga bi ma Daniel a kui foñ, amu miñyenane mite mi mbe ékowoñ. 
Nde me nga subu wua ya bôte be mbe valé bebé, a sili nye atinane ya jam me nga yen. Nde a nga bo na me yem atinan. 
Betite bete benyin be ne ndeme ya bijôé binyine ya si nyô. 
Mvuse jap nje ayoñe Zambe da dañ ôyabe yôp e nʼétyi da ye nyoñ éjôé a baʼale je nnôm éto. 
Wôna, me nga dañe kômbô yem ajô tite nyini, nyô é mbe é selaʼane ba bevoʼo belaa; é mbe ékowoñ a lôte nné, mesôñ mʼétyé mé a biaé bi mvote bié, é mbe é jaʼak a nyabe biôm a bi, a tibiʼi ki biôm a ne te di a bebo. 
Me nga sili fe minsili ajô minlaʼa awôm mi mbe tite nlô a ajô nlaʼa ô nga kui a kpwé minlaʼa milale yʼété; nlaʼa te ô nga bili mis a anyu e nga kobô mebun, ô dañ ayap a mi mivok. 
Me fombôʼô, nde nlaʼa te ô nga taté na wo wosane ayoñ e nʼétyi a dañe de. 
Ve nnôme môt ô nga zu a tyiʼi ayoñe Zambe da dañ ôyabe yôp e nʼétyi ajô. Eyoñ éyoñ é nga kui, nde ayoñ e nʼétyi e nga nyoñ éjôé. 
Nde me nga nyoñe nyeʼelane wu: Tite nyini é ne ndeme éjôé nyini ya si nyô é selaʼane bi bivoʼo bise. Ejôé te ja ye kui na é mane mine si nyô ése, a tibi je a mebo, a nyabe je bifus.
Minlaʼa awôm mi ne ndeme bejô bôt awôm ba ye bo minlô ya éjôé te. Njô bôt awôm a wua, a selaʼane ba yʼôsu, a ye nyoñ éjôé éyoñ a tatéya vaa bejô bôte bevoʼo belaa. 
A ye kobô Zambe a dañ ôyabe yôb ébiasé, a tibili ayoñ e nʼétyi, ayoñe te da ye ke éjôé jé si tañe mimbu mila a étun. 
Mvuse valé nje aba mejô ya yôp da ye sulan a vaa nye ndañane wé; ndañane te wo ye bo zesé a tyambane nnôm éto. 
Ejôé, ndañan a anene ya bijôé ya si nyô bia ye veban e be ayoñe Zambe da dañ ôyabe yôp e nʼétyi. Ejôé ya ayoñe te ja ye tabe nnôm éto, a mingungule minjôane mise ya émo ji mia ye wôʼô nye a saane nye. 
Nkañete ñwô wo mane vana wu. Mfaʼa ma Daniel, asimesane dam e nga bo foʼo me na me ko woñ, ajô te me nga bo élumelum, a awolo ese me nga simesane mam mete.
Ñyenan ôsu Daniel a yen: Betite benyin
(
Dn 2:31-45
E mbu lale Beltsazar a nga jôô, ma Daniel, me nga yene mfefé ñyenan e mvuse wu yʼôsu. 
Me mbe me fombôʼô, éyoñe ñyenane te, a yen vʼane nge me ne e Suz, nlô tisone yʼéfas éjôé yʼElam. Nyenane te été, me mbe mfôm ôsôé ba loone Ulayi. 
Eyoñ me nga bete mis, me nga yene nnôme ntômba a tele mfôm ôsôé valé, a beʼe minlaʼa mibaé. Minlaʼa mite mibaé mi mbe ôyabe yôp, ve nlaʼa wua ô dañe wu ôvoʼo ôyabe yôp, a wu ô nga dañ ôyabe yôp ñwô ô nga suʼulane kui. 
Me nga yene nnôm ntômba a wuʼa minlak mfaʼa jôp da dim, mfaʼa yʼakôé a mfaʼa ya nké. Teke tite fe éziñ é mbe nguleya jibi nye, a teke môt a mbe nguleya nyii môt e mo mé. Avalʼese a kômbô, nde a mbe a boʼok a ngule jé é mbe ve yaé yaé. 
Awolo me mbe me fasek jôm me nga yen nje nnôm ékela a nga so mfaʼa jôp da dim; a nga tyele si avôl avôl, mebo te nnambe tyia, angônda nlak a too nye e zañe mise mebaé. 
Nde a kui bebé nnôme ntômba me nga yen mfôm ôsôé a beʼe minlaʼa mibaé, ve jimbi nye a ngul ése. 
Me nga yen ane a kui nnôme ntômba bebé, ve jimbi nye, a buʼu nye minlaʼa mié mibaé. Ve wua nnôme ntômba si, nnôme ntômba nyô, te nguleya jibi nye, a tibi nye a mebo; teke môt a mbe nguleya vaa nye e mo mé; 
ngule nnôm ékela é nga bo ve yaé te bulane mvus. Vʼéyoñ a nga kui abôbône ya ngule jé, nde beta nlak a nga buʼi atemetem; minlaʼa mife minyin mi nga kui e vôme wuna ô nga too mi lôô mfaʼa mekuʼu menyine ya si nyô. 
Mfefé nlak ô nga kui, ô soʼo nlaʼa ô nga dañe tyôtyoé ya minlaʼa minyine mi, ngule jé ve zu yiane mfaʼa ya nké, mfaʼa jôbe da tôô a mfaʼa si ja dañ abeñ. 
Nlaʼa te ô nga wosane beéngele ya yôp, a wua abui yʼété si, nalé fe abui ateté a tibi de a mebo. 
A nga wosane fe jaʼane évete beéngele ya yôp, a vaa bityiʼa be mbe be vaʼa nye môs ôse, ve ndamane vôme wé a nʼétyi. 
Beéngele ya yôp be nga veban e mo mé éyoñe jia, baa be bityiʼa ya môs ôse, amu mbia mboone nlaʼa te. Nlak ô nga wua mbamba nkañane Zambe si. E jam ése ô nga bo e nga wulu mvoʼé . 
Eyoñe te me nga wôʼô Engele a kobôʼô. Mfe a nga sili nye na: E mam ñyenan wo liti, ma ye tabe nté ôvé? Nté ôvé mimveane ya môs ôse mia ye bo momo, nalé fe nté ôvé ékotekot ja ndamane mam mese ja ye jôô, a nté ôvé ba ye tibi vôm a nʼétyi a beéngele ya yôp a mebo? 
Nde Engele ôsu a nga yalane nye na: Ngôʼé a tyé, toyini ébaé a mintete mila bia yiane taté lôt, éyoñe te ñhe vôm a nʼétyi a ye beta teléban étyi.
Ma Daniel, me ngenane me kele ôsu a fombô jam me nga yen, a me jeñe zene ya wôʼô atinane yʼété, nde vevea jôm a funaʼane môt a nga zu tebe ma ôsu. 
Nde me nga wôʼô tyiñ é soʼo ôsôé Ulayi é jôʼô nye na: A Gabriel, tame bo môte nyô na a wôk e jam a te yen. 
Ane Gabriel a nga subu vôm me nga tele. Amu woñ ô nga bi ma, nde me nga ku asu e butu si, vʼa nga jô me na: A Daniel, ô ne ve môt; ve tame yeme na, ñyenane te ô ne ajô susuʼa biyoñ. 
Nté a mbe a kobôʼô ma, asu dam dʼe butu ve si, a me nga dimili fek. Nde a nga bi ma a beta telé ma tetele. 
Nye me na: Ma zu kulane wo jam da ye boban éyoñ é ne ntelan, éyoñ ayaa Zambe da ye man. 
Nnôme ntômba wo te yen a beʼe minlaʼa mibaé a ne ndeme ya bijôé ya Méde a Perse. 
Nnôm ékela a nʼéjôé Begrék; beta nlak e zañe mise mé a ne ndeme njô bôt ôsu. 
Eyoñe nlak ô nga buʼi, minlaʼa mife minyin mi nga faa vôm ate: Bijôé binyin bia ye nyoñ éjiane ji yʼôsu mbie le, ve teke kui ngu ane énjé. 
Eyoñe bijôé bite bia ye kui asuʼu dap, a bebo abé ki be tulane mboon abé wop ôkup, njô bôt a ne mbia anyu a ôkup mfaʼa ya meduʼan a ye kuu. 
Ngule jé ja ye yaé, jame te teke so be émien. A ye bo éndaman bôt ve semé. Jam ese a ye bo da ye wulu mvoʼé a kui vôme ya mane jiane biwôlô bi bôt a ayoñe ya ba be nʼétyi. 
Amu atyeñe dé, a ye kui na a duʼu bôte bevok. E mebune mé été, a ye jian abui bôt da buni na e too mvoʼé te jôme ya ko woñ, a a ye wosane njô bôte ya bejô bôt. Eyoñe te ñhe ba ye buʼu nye, môt éziñ te futi mo mé été. 
Nkôñelane ya buni mfaʼa jam ô nga yen ajô mimveane ya mamengôʼé a mametyé ñwô le, ve baʼaleʼe ñyenane wu nsolan, amu wo fombô melu me ngenan ôyap. 
Eyoñe te nje ma Daniel, me nga suʼulan a me nga kon nté éziñ. Eyoñ me nga beta bo mvoʼé me nga beta taté mboon ésaé jam e be njô bôt. Ve da na, ñyenane wu ô kele ôsu a ndeñele ma nsisim , amu me mbe teke tuʼa wôʼô wô.
Nyenane baa: Nnôme ntômba a nnôm ékela
(
Me nga taté na ma tyi bidi, me beʼe mengômesan nloon a éyé é nʼabé mis, asup e too nlô, nde me nga kôñelane be Zambe a yeʼelane nye, a liti nye minjaʼane miam. 
Me nga liti Nti, e Zambe wom, meyeʼelane ya mmeman abé wu: A Nti, e Zambe a nʼanen a angôndô, wo baʼale élate jôé mia be bôt ba bo mebendé môé mewôk, a ô nʼavale da e be ba ba nyeʼe wo. 
Bi maneya bo abé , bi bili mekua; bi beneya njôane wôé, a lume mebendé môé a metiñe môé mvus. 
Bi nji wôʼô bebo bisaé bôé, bekulu mejô, mbe be nga kobô bejô bôte bangan ajô dôé, nalé fe bivete biangan, bimvame biangan a bôte bese. 
Wo Nti, ô ne te kʼékop! Jam e liʼiya bia e ne ve na bi sili biabebiene si avalʼane môse wu; nne e ne nalé mfaʼa wongan, bôte be too Yérusalém, bôte ya Yuda, a bôte bevoʼo bese yʼIsraél, ba be ne bebé a ba be nʼôyap, mmialane mesi mesi, vôm ô nga titane be asu dôé amu beyeñeyeñ bap. 
Yaa a Nti, bi ne njalan a ôson, biabebien, bejô bôte bangan, bivete biangan a bimvame biangan, amu bi nga bo wo melo. 
Ve wo, Nti, e Zambe wongan, e mvame jôé été, wo jamé bia, akôsa bo bi nga bene njôane wôé. 
Bi nji ke wôʼô wo, éyoñ ô nga sili bia na, bi ve metiñ ô nga kalane bia a bebo bisaé bôé bekulu mejô mewôk. 
Ayoñ Israél ese e nga tyam atiñe dôé, a yale feñ asu ya bo te vôʼôlô miñyeʼelane miôé. Ajô te, amu melo mangan, biyoʼé bi ne ntilan e metiñ me Môze, mbo ésaé wôé bi kubuya bia nyô. 
O tôéya e jam ô nga kat ajô dangane biabebien a bivete bia jôô bia: O kuliya be bia, e Yérusalém, minjuʼu be ngenane te yene vôme mfe émo ji.
Aval e ne ntilan e metiñ me Môze, minjuʼu mise mi, mi kuiya be bia; ve bia, a Nti, e Zambe wongan, bi nji yeʼelane wo na ô jeʼebe, bi nji liʼi abé dangan, nge bisi ntyiʼane wôé ô ne te kʼatyendé. 
Ajô te nde ô nji jôʼé môs éziñ ya zuu minjuk e be bia. Yaa, a Nti, e Zambe wongan, ô ne zôsôô e jam ese wo bo été. Ve bi nji vôʼôlô miñyeʼelane miôé. 
A Nti, e Zambe wongan, éyoñ ô nga vaa bôte bôé Ejipte, amu ngule jôé ja dañ, ô nga bi duma, nde e né a kui môse wu; ve bia, bi nga bo wo melo a bi bili mekua. 
A Nti, betaʼa vumelan mbamba mimboone miôé, tame vaa ngul ayaa jôé e be Yérusalém tisone jôé nkôle wôé ô nʼétyi! Amu na abé dangan a bikobe bʼésaa bangan mbie Yérusalém be ntoo jôme meta e be bôt ba bômane bia. 
Ajô te a Nti, e Zambe wongan, wôʼô ñhe meyeʼelan a minjaʼan ma liti wo. Amu ésemé wo semé womien, vôme wôé a nʼétyi a nto ndaman, tame yene nye a nleme mvam . 
A Zambe wom, vôʼôlôʼô, tukaʼa fombô; yene tisone jangan ane é ntoo ntyaman, tison é ne énjôé. Eyoñ bia yeʼelane wo, bi nji buni na, bi ne jôm éziñ, ve bia buni nyeʼane wôé ô ne tekeʼe nné. 
A Nti, vôʼôlôʼô bia! A Nti, jaméʼé bia! A Nti! A Nti keʼe melo môé! Amu ésemé ô bili mfaʼa wôé womien a Zambe wom, boʼo jam éziñ, te yange asu tisone nyô a ayoñe bôte di, mbie bi nʼémbiôé.
Me nga ke ôsu a yeʼelan, a meme minkobane miam a mi Israél ayoñe dam, a liti minjaʼane miam e be Nti, e Zambe wom, ajô nkôle wé ô nʼétyi. 
Me yeʼelane nalé, nde Engele Gabriel me nga yene ñyenane wome yʼôsu, a nga yele avô a kui ma bebé awolo ebien ba ve mimveane ya mamengôʼé, 
ve nyiin a jô me na: A Daniel, me zuya éyoñe ji asu ya faé feʼe jôé éfufup. 
Eyoñ ebien wo te taté na wo yeʼelane Zambe, foé éziñ ja te toteban é soʼo be nye, nje ma te zu kate wo, amu Zambe a nyeʼe wo. Ajô te, vaʼa nguleya wôʼô foé éte, a yemelan atinane ya ñyenane te. 
Mimbu mewôme zamgbwa biyoñe zamgbwa mi ne ntelan asu bôte bôé, a asu tison é nʼétyi; éyoñe te ja yiane na melo me man, bikop bi man, a abé e jamban, ndembene zôsôô ya nnôm éto a ye yené, ñyenan a nkulane mejô bia ye tôéban, a nda Zambe é nʼétyi ja ye beta teléban étyi. 
Jam wo yiane yem a wôk nde di: ataté éyoñe foé ya nsoone minkôm ja te toteban, a nyô mfefé nlôñane Yérusalém, a kui nsoone évet é ne ñwoʼone mbon, mimbu mewôm menyin mia ye lôt. Wôna tañe mimbu mewôm mesaman a mibaé biyoñe zamgbwa, tison a aleme dé bia ye beta lôñeban, ve biyoñ bia ye bo ayaé. 
Eyoñe mimbu mewôm mesaman a mibaé mite mi maneya nyô a ne ñwoʼone mbon a ye vaseban, ve sa ñhe amu émien. Ve mfaʼa tison a vôm a nʼétyi, bôte be évete ja zu ba ye tyame bie. Ve da ayaa Zambe da ye suʼulane wôé évete te. Vʼa kui awu dé, a ye bo bita bia tyame mam aval e ne ntilan. 
Eyoñe ya mimbu zamgbwale mia suʼulan, a ye titi élat e bitule bi bôt abui yôp. Mvuse mimbu mila a étun, a ye telé mboone metunaʼa a mimvean. Ntyame mam ate a ye bo bʼangôndô mimboone mié avôl avô, akekui asuʼulan e ne ntelan da ye ku nye yôp.
Daniel a yeʼelane Zambe
(
Mbu lale Sirus njô bôte ya Perse a nga jôô, foé Zambe é nga litiban e be Daniel, nyô a mbe jôé afe na Beltsazar. Foé éte é ne nyô ya buni, é nga liti mbia minjuk mia zu. Daniel a nga tuʼa fase foé éte a yen atinane yʼété amu ñyenan a nga yen. 
Melu mete, ma Daniel, me nga too meyeb été tañe sondô éla: 
Teke di jôm éziñ: toʼo tit nge nyu woon, teke tyembane nlô, vʼakekui sondô éla éte é lôteya. 
Ngon ôsu é too melu mewôm mebaé a menyin, me nga too mfôme beta ôsôé ba loone tigre. 
Me fombôʼô ana, nde ma yene môt éziñ a beʼe bifumulu mengômesan, kandé or é tii nye angeteñ. 
Nyôle jé é mbe é funaʼane akoʼo é nʼédima, asu dé vʼane feleves, mise mé me funaʼane bisiʼi bi nduan, mo mé a mebo mé bi vianeʼe ngeñeban ane nséane mvot. Eyoñ a kobô, vʼane wo wôʼô éduñe nkunda bôt. 
Ma, Daniel, me nga yene jame te étam. Bôt be nga bômane ma be nji yene jôm, ve be nga mate ke sobô, amu woñ ô nga bi be. 
Me mbe étame ya yen étua, jame di. Ve ngul é nga kôlô ma nyô, asu dam é tyendé fe, nyô é nga bo ékukut, me suʼulane te fe ngule nyô. 
Me nga wôʼô môt ate a kobôʼô mejô; éduñe ya tyiñe jé é nga bo na me dimili fek, ve ku asu e butu si. 
Nde wo wo bi ma a telé me tetele me nyeñebaʼan. 
Môt ate a nga jô me na: A Daniel Zambe a nyeʼe, vaʼa nguleya wôk atinane ya mejô ma kobô wo. Tebeʼe tetele, amu ba te lôme ma be wo awolo di. 
A nga beta jô na: Te ko woñ a Daniel! Ataté môs ôsu ô nga suu womiene si mfaʼa Zambe wôé, a bi nkômbane ya yeme jam da lôt. Zambe a nga wôʼô meyeʼelane môé, a me nga zu na me ve wo éyalan. 
Ve Engele a kamane njôane ya Perse, a nga tebe me ngame yat tañe melu mewôm mebaé a wua, a kui éyoñe Miké, wua ya minlô beéngele, a nga zu volô ma. Ajô te me nga tabe fefele bejô bôte ya Perse. 
Eyoñe ji ma zu bo wo na ô yeme jam da ye kui bôte bôé melu ma zu, amu ñyenan ôfe wu ô; fombôʼô éyoñe te. 
Eyoñ ése a mbe a kobôʼô ma mejô mete, me nga lôô si, teke nguleya tot éfia jia. 
Ve vevea jôme mfe, a funaʼane môt, a nga zu nnambe ma biyaé, éyoñe te me nga bo nguleya beta kui anyu a kobô. Nde ma jô môt a nga tele mʼôsu na: A Nti, amu ñyenane wu, biyebe bia te bi ma, a me ne éyoñe ji teke fe ngu. 
Ma me ne teke mfañe môt, me ne nguleya laane Nti wom aya éyoñ me nji beta bi ngu nge mvebe? 
Awolo te ebien nde nyô a mbe a funaʼane môt a nga beta nnambe ma asu ya beta ve ma ngu, 
a môte mbok a nga jô me na: A môte Zambe a nyeʼe, te ko woñ! Mam mese me ne mvoʼé asu dôé! Betaʼa bi ngule nlem , a beta nyoñe ngule jôé! Nté ôse a mbe a, kobôʼô ma, ngule jame ki é betaʼa bulane be ma. Nde ñhe ma jô nye na: A Nti ô ntoo kobô ma, amu ô beteya ve ma ngu. 
Engele a kobô mame ya melu ma suʼulan
Nye mamien me nga volô a suk, mbu ôsu Darius mone Méde a nga jôô. 
Eyoñe ji foé ya buni ma kate wo nje nyô: Bejô belaa ba ye tyendan éjôé ya Perse, nyô nyini a ye tôñ, a ye kôan akum e too abui a dañe bejôô be nga too nyʼôsu. Eyoñ akume dé e veya nye abime ngule da yian, éyoñe te a ye ve ngul ése ya wosane éjôé Grék. 
Ve mbene ya mewosan wo ye bo njô bôte ya Grés. A ye bo nlô ya éjôé é ne ndam a a ye bo avalʼa yene mvaé. 
Ve da na, éyoñ a maneya tuʼa telé éjôé jé, ngule njôane jé ja ye buʼi a éjôé jé ja ye kabane ngab ényin. Saake bôte ya mvoñe jé mbe ba ye tyendé nye: Ngule njôan ja ye kaban e be bôte befe, ve balé bete teke kui abime ngu a nga bili. 
Môt a ye jôô éfas éjôé ya nké a ye bo ngu, ve jia ya bivete bezimbi bié, ja ye dañe nye ngu, a éjôé jé ja ye dañ énjé ndam. 
Abe mimbu e lôteya, ba ye bo élat: ngone njô bôte ya nké ja ye luʼu njô bôte yʼakôé, asu ya beta kôme ñwôkaʼan e zañe jap. Ve a ye bo te baʼale éjôé jé. Nnôm émiene fe aa ye ke nyiñ, avale te fe mone wop. Emiene fe a ye wu baa be bôt ba bômane nye, ésaa a nnôm. 
Môte ya nda bôte jé a ye nyoñ éto ésaa, a a ye zu wosane nkane bita njô bôte yʼakôé aleme dé été. A ye wosane nkane bita ôte a dañe wô. 
Biôme ya nsa a ye kee bie Ejipte, bi ne biveʼela bezambe ya si éte, a biôme bi or a argent biap. Eyoñ abui mimbu e lôteya évôvoé été, 
njô bôte yʼakôé a ye ke éjôé ya nké, a beta fe bulan e si jé. 
Bone be njô bôte yʼakôé ba ye kômesane bita amu ba ye kôane minkan mi too étua abui. Wua yʼété a ye ke ôban, éyoñe te baa be bezimbi bé ba ye dañe nné ane vôm ôtôñ mendim wo kui ndôn. Eyoñ a ye bulan e si jé a ye wosane tison ôleme nsiñ. 
Amu ôlun, nde njô bôte ya nké a ye tyaʼa njô bôte yʼakôé bita; njô bôte yʼakôé ate a ye taʼa abui minkane bezimbi nsamba ve mia ye ku e mo besiñ. 
Njô bôte ya nké a ye bo mebun amu ndañane te; vʼakôsa bo a ye wôé betoyini bezimbi, a ye bo teke dañ. 
Njô bôt yʼakôé a ye beta taʼa mimfefé minkane bezimbi nsamba, mi too abui a dañe mi ya ôsu. Eyoñ abe mimbu e lôteya, a ye beta zu a beta nkane bita ate, mengale mé me too ngu. 
Melu mete bôt abui ba ye ke njô bôte ya nké ngame yat; jaʼane bôte yʼayoñe dôé a Daniel, bôt ba nyeʼe mame yʼévô, ba ye ke nye ngame yat, nalé ate jam e nga kateban e ñyenan été da ye tôéban. Ve ba ye bo te dañ. 
Njô bôte yʼakôé a ye zu a bo bikôndôk a a ye nyoñe tison ôlem. Nkane bita ya nké ô kusa bi minsamba mewosan mi ne ngu, wo ye bo teke tebe asu dé; ngule jé ja ye bo te volô nye na a yeme ngu. 
Môta ôban a ye bo ane a yene mvaé. A ye tabe e si ya mesi ma dañ abeñ, a kooé na a maneya tyame biôm e zene jé. 
Eyoñe a ye tyiʼi na a zu wosan a ngul ése yʼéjôé jé, a a ye vañe bo bilat a nye: A ye kee ngo jé aluk e be njô bôte ya nké, ôsimesane vié ô too na a kee si nsiñe wé njañ, ve feʼe meduʼan éte ja ye bo teke dañ. 
Eyoñe te a ye wua mise mé e bifuse bi si ya mañ a nyoñe abui mebôta, a kui évete ya si fe ja ye tyiʼi mbia anyu wé nné, a bo mam ma tôñe valé na me ku nye nlô. 
Eyoñe te a ye fombô bitisone ya si jé bi bili alem, ve a ye yeñelan a suʼulane ku be teke fe nye beta yen. 
Nyô a ye nyoñ éto jé a ye lôme môte na a sa nda yʼéjôé ja dañe duma; ôbe aboñ ô lôteya, ba ye buʼu njô bôt ate ve saake menganda bôt été, nge ézezañe bita. 
Nyô a ye nyoñ éto jé a ye bo môt ba biasé; ba ye bo te ve nye éto éjijine njô bôt. E mvoʼé été, môt ate a ye zu nyoñe njôan a mefeʼe meduʼan. 
Teke nkane bita éziñ wo ye bo nguleya dañe nye; a ye koʼo mie mise a a ye wôé évete bôte yʼélat. 
A ye belan bilat baa be be asu ya duʼu be, a ngule jé ja ye bo ve yaé yaé, akôsa bi bôte tyôtyoé. 
E mvoʼé été, a ye ke e mebôta ma dañ afok éfuse si te asu ya bo jame bimvam bié bi nji tame bo; a ye sa si a kabe biôme ya nsa a akum e be bôte bé. A ye fe bi ôsimesane ya wosan alem. Ve jame te ese daa ye ke tabe ayap. 
Ndi é too nye mfaʼa ya ngule jé a ayoʼo dé; a ye ke wosane njô bôte ya nké a bili beta nkane bita. Njô bôte ya nké ate a ye kômesane mewosan a bili nkane bita wo dañ anen a étua ngu, ve a ye bo te kui na a vo nye, amu mvôle mboone mam ja ye bo na a bili. 
Amu bôte ya ba bômane nye ba ye koñe nye, ba ye dañe nkane bita wé, a abui bezimbi da ye wu. 
Bejô bôte bebaé ba ye tôbane tawôlô wua, ve mbôlô minleme miap mia ye bo njalan a abé , ba ye laane ve minsos. Minlañe miap mia ye bo teke kui vôm éziñ, amu éyoñ yʼasuʼulan é ngenan te kui. 
Njô bôte yʼakôé a ye ke e si jé a bili ézuʼu akum. E zen , a ye wosane bôte yʼélat, aval e mbe nyʼôsimesan, éyoñe te a ye bulane e si jé. 
Eyoñ éyoñ é kuiya, njô bôte yʼakôé a ye beta ke éjôé ya nké, vʼéyoñe te, mam ma ye bo te beta bo ane éyoñ ôsu. 
Bôte ya jôp da dim, be soʼo besitima ya Kitim ba ye zu tebe nye e ngame yat. Eyoñ a biliya ateʼe nlem , a ye bulan; éyoñe te a ye beta kôñelan ayaa dé e be bôte yʼélat é nʼétyi, baa be beyeñeyeñ be bôte yʼélat be too tyiñ . 
Bezimbi a ye lôm ba ye tebe asu mfufube tison ôlem, a ve je mvin. Ba ye tyame mimvean ba ve Zambe môs ôse, a telé mbia jôm a nʼangôndô ataʼa metunaʼa yôp. 
Njô bôt émien a ye dutu bôt be ben élat a atyeñe nkobô dé. Ve ba bese be ne avale da mfaʼa Zambe, ba ye yem e mboone wob été. 
Ba ba dañe fek été ba ye yeʼele ba bevoʼo abui; nté éziñ, ba ye wôé bevoʼo yʼété, a diʼi ba bevoʼo nduan, ba ye futi ba bevoʼo nda mimbôk, éyoñ be maneya wôlé be akume dap. 
Eyoñe ya bikpweʼele bite, mvolan wo ye bo be ve tyôtyoé, amu abui bôt da ye tôñe be ba ye bo jame te mboone bebaduʼu. 
Bôt abui ya ba be ne mimfefek ba ye ku, a awu da ye volô mfaʼa ya tune ba ya ayoñ, a fubu de, a bo de éfumulu asu éyoñ yʼasuʼulan. Vʼéyoñe te é ngenane te bo ji yʼasuʼulan. 
Njô bôt a ye bo aval émien a yene mvaé. A ye kobô Zambe ya bezambe avale e nji yiane njaman , njalan a mebun a too fe vʼane nyô a dañe bezambe. Mam ma ye wulu nye mvoʼé a kui éyoñ ayaa Zambe da ye yené. Eyoñe te ñhe Zambe a ye bo jam a nga tyik. 
Njô bôt ate a ye bo te semé bezambe bimvame bié bi nga kañ, nge nyô binga ba dañe dañe nyeʼe; amu a yen émien ane nyô a dañe azezambe, teke semé wua. 
Vʼa ye viane kañe zambe yʼalem, ôzezambe bimvame bié bi nji ke yem; a ye ve wô or, argent, mekoʼo me nʼédima a biôm bife bia kui tañ. 
A ye wosane bitisone biʼalem a mvolane ôzezambe ya si fe ôte. A ye jalé ba bese ba kañese ôzezambe te duma, a ye telé be bivete ya abui bôt, a ve be mesi ane maʼan. 
Eyoñ yʼasuʼulan, njô bôte ya nké a ye beta taté mewosan, ve njô bôte yʼakôé a ye jimbi nye a bevagoñe bita bé, bikabela bié a ézuʼu besitima jé; a ye nyiin e abui mesi, a nkane bita wé, a tulaʼane minné ane ôtôñ mendim wo kui ndôn. 
A ye vambane si ya ma ma dañ abeñ, vôme bôt abui ba ye ku. Ve bone bʼEdom, baa be Môab a biwôlô yʼAmon ba ye fam minjuʼu mite. 
A ye kee éjôé jé e mesi mefe, jaʼane Ejipte, je fe ja ye bo te fame mo mé. 
A ye nyoñ mefoʼo yʼEjipte: Or, argent a biôm bi nʼédima. Belibieñ a bʼEtiopieñ ba ye ke éjôé jé si. 
Ve mefoé ma so jôp da tôô a akôé ma ye bo nye na a ko woñ: A ye ke ôban, njalan a ayok, asu ya jiane abui bôt. 
A ye lame menda bindelé me njô bôte mé e zañe mañ a nkôle ya si ya mesi ma dañ abeñ ô nʼétyi. A vôm ate nye awu da ye dilane nye, môt éziñ teke zu volô nye.
Bita e zañe bejô bôte yʼakôé a e nké
Engele a nga beta jô me na: Eyoñe te Engele Miké a ye yené, évete ya beéngele, nyô a baʼale bôte bôé. Eyoñe te ja ye bo ji ya minlem mi tyele yôp, avale te e ngenan te tame bo nté ane ayoñ e tabe a kui éyoñe te. Ba bese ya ayoñe dôé môé map ma ye bo ntilan e kalate yʼényiñ ba ye nyiiban. 
Abui bôt e nʼôyo mesoñe si da ye veʼe ôyo, bevok asu ényiñe ya nnôm éto ba bevok asu ôson, asu angôndô ya nnôm éto. 
Mimfefek mia ye faé a étôtok ane ji ya yôp; mbe be nga volô bôte bevoʼo na be bo te tyendé, ba ye faé nnôm éto anʼateté. 
Wo Daniel, baʼaleʼe foé nyô nsolan, te kulane jam e ne kalate nyô te na, éyoñ yʼasuʼulan é kpwaan. Bôt abui ba ye lañe nye a ñyemane wop wo ye kôʼôlan.
Eyoñe te ma, Daniel, me kele ôsu a fombô jam me nga yene, te bôte befe bebaé be nga yené, be tele tetele e minsaʼa mi ôsôé mibaé. 
Wua a nga kobô môt a nga beʼe éfumulu ngômesan a tele mendime yʼôsôé yôp, a sili nye na: Bitua bi mame bi bia ye man éyoñ évé? 
Môt a nga beʼe mengômesan me ndombo a nga bete mo mebaé yôp, a me nga wôʼô a jôʼô na: Ma kane ngana a jôé Zambe a too nnôm éto na: Mame ma ma ye tabe mimbu mila a étun. Ma ye man éyoñe ngule yʼayoñe bôte Zambe ja ye buʼuban ése. 
Ma, Daniel, me nga wôʼô mejô mete, ve teke yeme jôm. Ajô te me nga sili na: A Nti wom, mam mete mese ma ye man éyoñ évé? 
Nye me na: A Daniel, foé nyô ja yiane tuʼa tabe nsolan a kui éyoñ yʼasuʼulan. 
Bôt abui ba ye tuneban, fuban, a bo nya mvoʼé amu meveʼele . Mbia be bôt, amu te nguleya yem, ba ye ke ôsu a bo mbia be mame map. Ve mimfefek mia ye yem e jam da lôt. 
Ataté éyoñe mvean wo veban éyoñ ése wo ye tebe, a kui éyoñe ngunemelan ja jian ja ye teléban e nda Zambe, mimôs mia ye lôt toyini, mintete mibaé a mewôm ébul. 
Ebotan a môt a ye yañge a kui mimôs toyini, mintete mila a mewôm mela a mitan! 
Ve wo kelek a kui asuʼulan. Wo ye bi awoʼon a wo ye tebe asu ya nyoñe maʼane môé melu ma suʼulan.
Biyebe a ényiñ
Zambe a nga kobô Ozé, e mone Béri, melu Ozias, Yôtam, Akaz a Ezékias, bejô bôte ya Yuda, be nga too, melu fe Yérôbôam e mone Yôaz, njô bôte ya Israél, a nga too.
Atataʼa nkobô wé, Zambe a nga belan Ozé a jô nye na: kelek a nyoñe womiene minga ébamba a bone mejian , amu bôte yʼIsraél ba nyiñ e mejian été éyoñ ba kandane Zambe.
Nde Ozé a nga ke luʼu Gômer, ngone Diblayim, je ve nyoñ abum a biaé nye monafam. 
Zambe nye Ozé na: yôléʼé mon ate jôé na: Yizrél, amu a liʼiya ve tyôtyoé wôna ma ye kune metyi me nga kui Yizrél e nlô nda bôte Yéhu yôp, a ma ye tyame njôane nda bôt Israél. 
A ye bo môs ôte na: ma ye buʼu élaé Israél e mbiʼili Yizrél été. 
Gômer a nga beta nyoñ abum a biaé monaminga. Nde Nti a jô Ozé na: yôléʼé nye jôé na: bebene, amu ma ye bo te beta nyeʼe nda bôt Israél, nge jibi be a lôte nné. 
Ve ma ye wôʼô nda bôte Yuda mintaé; ma ye nyii be, ma Nti, e Zambe wop; ma ye nyii be tekʼélaé nge nkpwaté mekôn, nge bita, nge bikabela nge bebebe bikabela. 
Eyoñe Gômer a tyiliya Bebene mebé, nde a beta nyoñ abum a biaé monafam. 
Nti nye Ozé na: yôléʼé mon ate jôé na: Lô-Ami, amu mi nji fe bo bôte bam, a ma ki me nji fe bo Zambe wônan.
Ve tañe bone bʼIsraél ja ye bo ane nseleʼe ya mañ ñwô be se nguleya vek nge lañe tañ; a ye bo na vôme be nga jô be na: mi nji fe bo bôte bam, ba ye jô be na: mi ne bone be vevea Zambe.
Eyoñe te Yuda a Israél ba ye beta bo jôme jia, ba ye telé bebien évete jia a vambane si éte, amu môse Yizrél wo ye bo beta môs .
Loʼone bobenyoñe benane na: bôte bam, a bekale benane na: ba ma dañe nyeʼe!
Boʼone nyua wônane mejô, boʼone nye mejô, amu a nji fe bo minga wom, a ma me nji fe bo nye nnôm; a tame vaa mendem mʼébamba me ne nyʼasu, a ma mejian me ne nye mebé.
Nalé momo wôna ma ye telé nye soé ne ngeññ ane môs a nga so nyia abum. Ma ye bo nye éfunan ane nkôte si, éfunan ane si é nʼayet a bo nye na a wôʼô évé.
Ma ye bo te ko bone bé éngôngo
amu be ne bone mejian . Yaa! E nyia wop a boya mejian . Nyô a nga nyoñ abume dap, a jaléya émien a ôson, éyoñ a mbe a jôʼô na: ma ye tôñe bibone biam, ba ba ve ma bidi a mendim, mevule me ntômba mam a ndombo, mbon a menyu.
Ajô te ma ye dibe zene jôé a biyo, a dibe je a nkaʼalé, nalé a ye bo te beta yene mezene mé.
A ye tôñe bibone bié ve teke koone bie, a ye jeñe bie, ve teke yene bie. A ye jô na: ma zu bulan e be nnôm wom me nga taté bi, amu éyoñe te nje me nga dañe yene mvaé a dañ éyoñe ji.
A nga bo teke yeme na ma me mbe me vaʼa nye fôn, mfefé woon, mfefé mbon, a me mbe me vaʼa nye abui argent a or, ve a nga belane bie asu Baal.
Ajô te ma ye bulane zu nyoñe fône jam éyoñ ba kôane je, a mfefé woone wom éyoñ ba miate wô. Ma ye wôlé nye mevule me ntômba mam a ndombo jam, mbie bi mbe bi butiʼi soé jé.
Eyoñe ji ma zu kulan ôsone vié e mise bibone bié, a teke môt a ye wôlé nye e wo wom.
Ma ye bo avaʼa dé ese na e man, nalé fe mebôʼô mé, meté me ngone mé, besabate bé a e beta bisulane bié bise.
Ma ndamane ndiʼi woone wé, a e figié wé, mbie a mbe a jôʼô na: tame yene maʼane bibone biam bi veya ma. Ma ye bo ndiʼi woone te a befigié bete afan, a bia ye bo bidi betite ya fé.
Ma ye bo na a simesane melu bezambe ba loone Bebaal, Mbe a mbe a dikiʼi bityiʼa a jaék bilondo a bivongo biap. A mbe a tôñe bibone bié, ve a mbe a vuʼane ma, nalé Nti a jô.
Ajô te ma ma ye wone nye a kee nye e nkôte si, ma ye kobô nleme wé.
E wé nye ma ye bulane nye mefube mindiʼi mi woone mé; ma ye bo mbiʼili Akor ô bo nye wu wo ve nye ndi nlem : éyoñe te a ye yalane, ma ane melu a nga too ésoé ngone minga, avalʼane môs a nga kôlô Ejipte.
A ye bo môs ôte na: wo ye loone me na: nnôme wom, nalé Nti a jô; ve wo ye bo te beta loone me na: Masa wom.
Ma ye vaa biyôlé bi Baal anyu dé, a ba ye bo te beta tot éyôlé jap.
Môs ôte ma ye bo élat asu bôte bam, ba be betite ya fé, anone ya yôp, a betit ba nyiʼitane si; elaé, nkpwaté mekôn a bita, ma ye vaa bie a bia ye bo momo si éte; a ma ye bo na bôt be too été, be ke ôyo teke woñ éziñ.
Ma ye luʼu wo nnôm éto, wo ye bo minga wom amu zôsôô , nya ntyiʼane mejôô, nyeʼan a binyeñge ma ye liti.
Ma ye luʼu wo a nyeʼan ôse, a wo ye yeme ma na me ne Nti.
Môs ôte, nalé Nti a jô, ma ye bo e Zambe a yalane miñyangan: Ma ye yalane jame yôp da yange, a yôp da ye yalane jame si ja yange,
Ane Nti a nga jô me na: kelek, nyekeʼe minga môte mfe a nyeʼe, nyô a ve émien mboone mejian : amu avale te fe nde Nti a nyeʼe bone bʼIsraél. Eyoñe be ba kôñelane be bezambe befe, a nyeʼe biwôlé ba yam, a bibuma bi ndiʼi woon.
Nde me nga kuse nye tañe besikel be argent awôm a betan, a ôveʼe fône wua a étun.
Me nga jô nye na: wo ye bo éñwom melu abui, ébamba momo, nalé fe teke bo minga fame fe. Avale te nde ma fe ma ye bo mfaʼa wôé.
Nalé ate bone bʼIsraél ba ye tabe abui melu: teke njô bôt, tekʼévet, teke bityiʼa , te kʼakôn ôzezambe, tekʼéfôd nge ngunemelan .
Eyoñe mam mete me maneya, bone bʼIsraél ba ye beta jeñe Nti, e Zambe wop, a David njô bôte wop. Ba ye kôñelane be Nti a akume dé melu ma zu.
Vôʼôlaʼane nkobô Nti, a mia bone bʼIsraél! Nti a bili ajô a mia bôt mi too si nyô, amu bebela na, nyeʼane bôte bevok a ñyemane Zambe bi ne momo e si jenan.
Nkanane mengana, meduʼan, mewôé me bôt, wup a mejian bi ntoo abui abui: nkulane metyi wua wo tôñe wu ôvok.
Ajô te si ja yôn. A bôte bese be too été be ne nteʼan, nalé fe betite ya fé a anone ya yôp; jaʼana kose ya mañe fe ja ye man.
Sa ve môta môtô nye ba yiane soman nge ve mekua. Ve bia wo bi ne ajô a wo Ntuni nnen, nalé Nti a jô.
Wo ye kolé ôbak a amôs, mia nkulu mejô fe mia ye kolé ôbak a alu; ma ye jiane nyua wôé.
Bôte bam ba ye jañ amu ñyemane momo, amu ô nga bene ñyemane mam; ma ye bene wo a wo ye fe beta bo ntuni wom; amu ô nga vuane metiñ me Zambe wôé, ma fe ma vuane bone bôé.
Bese, abime be né, be nga bo ma abé , ma ye veñesane duma dap e bo ôson.
Ba nyiñ a bityiʼa , bôte bam ba yiane mekua ba ve, a tindi be na be bo avalʼabé be fe ba bo.
Jam da ye kui be bôt nde fe da ye kui be betuni. Ma ye yaa be amu ntabane wop, ma ye bo na be tôbane njuʼu yʼabé be nga bo.
Be kusa di abui ba ye bo te jaé; be kusa bo mejian abui, ba ye bo te biaé bon . Ya be nga bene ma, ma Nti, asu ya bo ébamba.
Ebamba a nsoʼone bilam bia dimili môte fek.
E bôte bam ba sili élé jabe fek, a ntyaé élé wop ñwô wo kate be mam, amu nsisim ébamba wo yale be fé, a nté ba bo ébamba, nté ôte ñwô ba kôlô be Zambe wop.
Be bili fulu ya bo mimvean, e mebôbône minkôle yôp, a diʼi fe mimvean e bone minkôle yôp, a e bilé mevale mese si, ba dañe nyeʼe éjijine jap! Ajô te bengo benan ba bo ébamba, a mimbome mienan mia bo mejian .
Ma ye bo te bo sitoʼo yʼébamba bengo benan ba bo, nge nyô mejiane mimbome mienan mia bo, amu betuni bebiene fe ba ke avie, ba be binga bʼébamba, a kabane bityiʼa ba be binga ba bo mfufubʼébamba; tame yen ane bôt be nʼasuk ba kee bebiene njañ.
Nge wo, Israél, wo bo ébamba, Yuda a tame njaʼa bo te fubu été! Te kean e Gilgal, te betan e Bét Avén, a te kanane ngana na: ane Nti a vee!
Israél a dañeya kañge ane nyak ja ben be futiʼi je ébome tyiñ . Amu jé Nti a yiane ñhe bo be ane bone mintômba ba kee be e vôme beta miñyanebe be né?
Bôte yʼEfrayim be maneya ndamane bebien e be bengunemelan: jôkaʼane be!
Nné ane ba mane nyu, be nga bum ébamba été. Bivete biap bia dañe nyeʼe mam me nʼôson.
Evuñulu ja ye kee be, a ba ye wôʼô metunaʼa mab ôson.
Vôʼôlaʼane jame dina, mia betuni, vôʼôlôʼô a nda bôt Israél, keʼe alo a nda njô bôt, amu ntyiʼane mejô ô ne jôme jenan, ve mi nga viane bo ôlam e Mispa, a avot é yaa e nkôle Tabor,
Ebé é nʼédok e Sitim. Ve ma ma ye ve bese melep ma yian, nalé Nti a jô.
Ma yem Efrayim, a Israél a se nguleya sobô ma, amu éyoñe ji a Efrayim, ô nyiineya ébamba été, a Israél a veya émiene mvin.
Mimboone miap mi nji fe ve bʼafôla ya bulane be Zambe wop, amu nsisim ébamba wo vuñe be be, a be nji ke yeme Nti.
Mebune mʼIsraél ma boʼolô nye. Israél a Efrayim ba sendé ékobe jabe yôp, ba be Yuda fe ba sendé.
Ba beta zu jeñe Nti, be bili mintômba, bikela a benyak, ve ba ye bo te yene nye. A kandaneya be.
Be kuaneya Nti, amu be biaéya bone mejian; éyoñe ji, teke kui ngume ngon, ba ye jañ a akume dab ése.
Loñane toñe nlak e Gibéa a nya toñe e Rama! Bômane nkul ébañ e Bét Avén! Tabeʼe ntye e mvuse jôé a Bényamin!
Efrayim a ye bo bilik e môse melep ma ye kui be nye. Ma kate foé é ne bebela e meyoñe yʼIsraél été.
Bivete ya Yuda bi ne bôt ba vaa minné e vôm mi mbe; ma ye sôé be ayaa dam ane mendim
Ba tibili Efrayim, ba buʼu nye e ntyiʼane mejô été, amu a nga bo melo ya tôñe momo.
A ma ma ye bo anʼako mfaʼa Efrayim, a avalʼanʼôkone mesôñ e nda bôte Yuda.
Efrayim a yemeya abé dé, a Yuda angôndô ya mboone wé, éyoñe te Efrayim a nga kôñelan mfaʼa yʼAsiri, a nga lôme bôt e be beta njô bôt. Ve njô bôt ate a se nguleya kôm mbia jame wé, nge yet ôkone vienan, a mia bôte yʼEfrayim.
Amu ma Nti ma jimbi mia ane ngbwengbwem, a bi Yuda anʼétoñe ngbwengbwem. Ma ma ye nyap, a ma ye kee jôm ma te bi, a teke môt a ye bo nguleya wôlé ma je.
Ma ye ke a beta bulane vôme wom, akekui be kañeseya mekua map a jeñ asu dam. Olune wob été, ba ye taté na ba jeñe ma.
Zaʼan, mbulaʼane be Nti! Amu a maneya nyabe bia, a nye fe a ye saé bia. A bibiya bia, ve a ye tiñeti bia meveñ.
Mvuse melu mebaé, a ye bulane ve bia ényiñ, e môse lale, a koé na a teléya bia betetele, a bia ye beta nyiñ asu dé.
Ajô te ñyemane nye na a ne Zambe, a bi jeñe na bi yeme Nti. Nzuane wé ô ne bebela ane melenda me tyé; a ye zu asu dangan ane mendim, ane mveñ ésep ja ve si mendim.
Ma ye bo wo aya a Efrayim? Ma ye bo wo aya a Yuda? Nyeʼane wôé ô ne ane nkute ya mametyé, avalʼane mfô ya mametyé a lôt.
Ajô te me nga bibi be a bekulu mejô, me nga wôé be a mejô yʼanyu dam; a ntyiʼane mejô wom wo so anʼéfufup.
Amu nyeʼan ñwô ma yene mvaé, saake metunaʼa; a ñyemane Zambe ñwô ma top, a dañe mimvean ba diʼi ngumba.
Ve be ba tyam élat ane bôt. Vôme nyô nye be nga kuane ma:
Galad a ne tisone bewôé bôt. Njalan a minlene metyi.
Nsamba betuni wo wôé bôt e zene ya Sikem, avalʼane nsamba wo yabe bôt asoé. Beangôndô be mam ba bo mbe le!
E nda bôt Israél, me yeneya beangôndô be mam; e li a ne ébamba Efrayim, Israél ki a wundiya mvine yʼété.
Ma kômesane fe nkôane bidi asu dôé a Yuda, éyoñe ma ye tyendé asuʼulane ya bôte bam.
Awolo ebien ma kômbô yete Israél, nde ékob Efrayim a mewôé me bôt me Samari bia kulan: ba laane minsos, ñwuwup wo nyiine menda; ñwôé bôte ki a bole zoʼo atan.
Be ne te jô e nleme wob été na: jam ese ba bo e too abé , ma baʼale de ôsimesane viam été; éyoñe jina ñhe, mimboone miap mia bômane be, mise mi ne ôsu viam.
Ba ve njô bôt avak. e abé dab été, a ve fe bivet avak a minsose miap.
Bese be ne bebo mejian ba funane mbum wo diʼi, ñwô nyañe belet a nji fe sooé njaʼa, ataté éyoñ a maneya fuʼu ébañ, a kui éyoñ ébañe te é maneya vus.
E môs abialé njô bôte wongan, ôtita woon wo bo bivete na bi kon. Ba same bekpweʼele mo.
Ba ba ve bebien mfaʼa ya bôndé mbia fek, be nʼayôñ ane mbume nduan. Ndum alu ayôñe dap e too njeʼeban, éyoñe tyé é lendéya, é nga yôñe nkabaʼa ane vôme jôme ja dik beta ndiʼan.
Eyoñe bese be maneya bili ayôñ ane mbume nduan, be nga wôé betebʼôsu bap. Bejô bôte bap ba ku mimbim, bana be tôñe ba bevok, ve teke môt a loone ma.
Meyoñ mefe me kôéya Efrayim mboone wop, éfunan ane éwôlé be nji ke kôñelan.
Bikuu bia viʼi ngule jé, ve nye teke yene jame te. Nyub é ntoo nye nlô, ve nye teke yeme nalé.
Mebune mʼayoñ Israél ma boʼolô nye. Israél a nji bulane be ma Nti, e Zambe wé. E mam mese ma, teke môt a nga zu yeme ma.
Efrayim a ne zum. A bo mam ane mongô, a too fe teke yeme fas: a sili mvolan Ejipte, éyoñe te fe a ke Asiri.
Ve nté a ke wé, me ke ve wua nye avote dam, a bo nye na a ku ane ônon, me nga ve nye melep abime da yian abé ba kañete mfaʼa wé.
Vʼéngôngol é ne na: bôte yʼEfrayim ba tube ma, bidime ñhe le mfaʼa wop, amu be beneya njôane wom, a ma ki me yiʼane kôté be, ve ba laane ma minsos awolo ba kobô ma!
Eyoñe ba loone me na me volô be, bebela a nji bo be be. Ve ba bômbô si be tatek, ba tene nyôle jabe mimbak, ndi é too be nleme na: nkôane bidi a mmiatane woon bia ye bo be étua mvaé. Nalé ate ba kôlô si a wosane ma.
Ve da na ma me nga ve be ngu! Ve be nga bi mfaʼa wom ve mbia bʼasimesan.
Nge ba bulane be môt éziñ, sa ñhe be ma. Ba ve ateʼe nyô ane élaé é nʼékotekot. Bivete biap bia ye wu bita amu nkobô ébiasé wop, a ba woé jame te Ejipte.
Loñe toñ! Amu bidim bia ku si yʼIsraél yôp ane ndôé, amu bôte yʼété be tyameya élate jam, a bene metiñe mam.
Ba yône be ma be jôʼô na: a Zambe wom, bia yeme wo, bia, ayoñ Israél!
Israél a nga bene mvaé: besiñe bé be ntoo ñhe ve tôñe nye!
Be maneya telé bejô bôt, ma momo été, a telé fe bivet ma momo été. Argent a or wop be maneya bo bie bengunemelan, asu ya jañele bebien.
Nti a beneya mone nyaʼa wôé a Samari! Ayaa dam da yôñe be nyô. Ba ye kate bo mfuban a kui éyoñ évé?
Amu mone nyaʼate a so Israél môte a mé biôm nye a nga mé nye, ve a nji bo zambe; ajô te nde mone nyaʼa ya Samari a ye bôébane bifus.
Mbôlô be nga mias évuñulu, ba ye kôan ôkôs; ba ye bo tekʼatine fôn; jôme ja faa, ja ye bo te ve avut, a nge avut e nga too, bikuu bia ye mine de.
Israél a minebaneya e meyoñ mevoʼo été ane jôme môt éziñ a nji kômbô!
Eyoñe be nga bet Asiri, anʼéjakas yʼafan ja wulu étam, éyoñe te Efrayim a nga kus émiene bibon.
Akôsa bo biôm bise ba ke ba ve meyoñ bikule mefe, éyoñ é kuiya na be kôane be. A liʼiya ve tyôtyoé, wôna ba ye tôbane njuk, amu adite mbeʼe njô bôte yʼAsiri a ye titi be bituu.
Efrayim a nga lôñ abui metaʼa metunaʼa, ve metaʼa mete me nga saé ve na bone bʼIsraél be tuʼa bi mekua!
Me kusa tili nye toyini memvinda ya metiñe mam, ba yene me ane jôme ja so bikuu.
Ba nyeʼe ba ve ma bityiʼa , amu ba kômbô di tit. Ve Nti a nji yene bie mvaé. Me nji vuane mewôé me bôte map, ma simesane bikobe biap. Ba ye bulan Ejipte.
Israél a maneya lôñ émien beta menda, a vuane Nté wé. Yuda fe a maneya lôñ abui bitison e bili alem, ve ma ye futi nduan e bitisone bite, a nduan ja ye mane diʼi mbamba menda map.
A Israél, te vak, nge fôn ane meyoñ me ne te yeme Zambe, e too na ô nga bo ébamba, éyoñ ô nga liʼi Zambe wôé, a nyoñe maʼan me ne mvin e minseñ mise ba tyaʼa bidi.
Ve fôn ba tyaʼa nseñ, a mbon ba miat, bia ye bo te bo asu dôé. A mfefé woon wo yange, wo ye bo te dañe wo anyu.
Ba ye bo te tabe e sii Nti; Efrayim a ye bulan Ejipte, a ba ye di bidi bi ne mvin Asiri.
Ba ye bo te sôé Nti mimvean mi woon; mimveane miap a ye bo te yene mie mvaé. Ma ye bo mfaʼa wop ane belet ôlun, ba bese ba ye di mimveane mite ba ye bo te mfuban; amu belet jap ja ye volô ve zaé jap, ve be se nguleya zuu je e nda Nti.
Mia ye bo aya asu ya kômesane môse mia be Nti mia ye tôban, môse abôʼô Nti?
Tame yen ane ba mane tup, amu si jap é maneya tyamban; Ejipte ja ye nyoñe be, a Mañfis a ye ve be mesoñ; biôme biap bi nʼédima, mboon a argent, sas ja ye bi bie, a biyo bia ye bo e menda bindelé mab été.
Melu melep me kpwaneya, Israél a yiane yeme de. Akôsa bo mia jô na: nkulu mejô a soʼo étyi, môta Nsisim ate, befôtaʼamfô be bili nye. Ve mia vuane na, jama mbia mimboone wônan, a nkwala mia bo nye, mbie bia bo nye nalé.
Nyô a bômbô évévé ajô Israél, nkulu mejô, ba Zambe be ne nsamba. Ve ba lame nye melam e vôm ase a ke. Jaʼane si é ne nyô Zambe wé, a tôbane fe ve bita.
Mi keya kui édoʼo abé , avalʼane melu mvus e Gibéa. Ve Nti a nji vuane mbia mimboone mienan. A ye yaa bikobe bienan.
Me nga som Israél ane bibuma bi ndiʼi woon e fé été. Me nga yene bʼésoo benan ane bibuma bi ôsu ya figié. Ve be nga viane ke be Bal-Péor. A ve bebiene ngume mvean e be mbia ngunemelan ate, a bo bebien mbia be biôm, ane jôme jap ba nyeʼe te.
Duma Efrayim da ye yele anʼônon: abialé momo, abum momo, nyoñan abum momo.
Nge ba yale bon , ma ye vaa be te na be bo bôt, a bidim a be éyoñ ma ye ke be ôyap!
Eyoñ ma fombô mfaʼa Tir, Efrayim a tele mbamba vôm. Vʼasuʼulane dé e ne na a kee bone bé e be nyô a ye wôé be.
A Nti, za melebe wo ye ve be? Vaʼa be mebume bon ba bialé minsolekan, a mebé ma mane kôt teke menyañ!
Mboon abé wob ôse ô nga yené e Gilgal: nne me nga taté be ñwôʼan ôlune valé. Ma ye titane be nda jam, amu mbia mimboone miap; ma ye bo tekʼôsu a nyeʼe be; bivete biabe bise bi ne bi bia bene njôan.
Efrayim a bibaneya, nkañe wé ô maneya kôt; ba ye bo te beta beʼe bibuma. Nge be bili bon , ma ye bo ébuma yʼabume dap ba nyeʼe na é wu.
Zambe wom a ye bene be, amu be nji ke wôʼô nye. Ba ye taté na ba ndeñendeñ meyoñ me bôt été.
Israél a mbe ndiʼi woon ô nʼatek, a wumu bibuma. Ve abime bibuma bié bi nga dañe bo abui, nde nye ki a nga ke ôsu a dañe lôñ abui metaʼa metunaʼa. Abim ane si jé é nga dañ abeñ, nde nye ki a nga dañe bo mekôn mʼazezambe mé abeñ.
Nleme wop ô ne nkaban: ba ye beʼe mekua yʼété. Nti a ye bôé metaʼa metunaʼa map, a tyame mekôn mʼazezambe map.
Eyoñe ji ba jô na: bi nji fe bi njô bôt, amu bi nji ke ko Nti woñ; a jé njô bôt a ye bo asu dangan?
Ba tote bifia, be kane mengana me ne teke mfi, a bo fe bilat. Ajô te ntyiʼane mejô wo ye faa ane ébébéa é bili nsu, e minnoñ yʼafub été.
E bôt be too Samari, ba ye ko woñ ajô bone benyaʼa ya Bét-Avén. Bôt ba ye yône ngunemelan été. A betuni ba saane je ba ye fôʼôban ajô dé, ajô duma dé nde da kôlô e zañe jap.
Ba ye fe kee mone nyaʼate Asiri a bo mvean ba ve njô bôte Yaréb. Oson via ye bi Efrayim ajô te, a Israél a ye wôʼôsone yʼasimesane dé.
A maneya mfaʼa Samari a njô bôte wé, avalʼane avul e mendime yôp.
Bito ya bikôndôʼô yôp Bét-Avén, vôm Israél a nga bo abé bia ye tyamban; biyo a ndôé bia ye faʼa e metaʼa metunaʼa mabe yôp. Ba ye jô minkôle na: butaʼane bia! A bone minkôle na: kpwaʼane bia yôp!
Ataté melu Gibéa, o nga bo abé , a Israél! Be ngenane teke tyendé. Ngaa da yiane na bita bi kui e be bewôé bôte bete foʼo ve Gibéa?
Ma ye ve be meleb avale mamiene ma kômbô, a meyoñ me bôt ma ye sulan a wosane be, éyoñe ba ye kaʼa be ngataʼa amu be boya abé biyoñ bibaé.
Efrayim a nʼétoñe ngale nyak be nga yeʼele, a nje ja nyeʼe é tyaʼa fôn. Vʼéyoñ me lôteya a yene mbamba tyiñe wé, nde me nga futi nye ndutane bikalik. Yuda a boʼo ésaé ya senane si, Yakob ki ji ya bôé bibañkelek.
Ve mia, béane mbamba ntaban, éyoñe te mia ye kôane mvoʼé . Liane mfefé afup, amu éyoñ é kuiya be mia na mi kôñelane be ma Nti, akekui me zuya sôé ényiñe be mia.
Ve mi nga bé abé , a kôane mewôé me bôt, a di ébuma akute mboon; amu ô nga tabe zene jôé ndi a tañe biwôlô bi bôte jôé.
Beta zôʼé a ye bo e bôte bôé été, a bitisone biôé bi ne nlôñan alem bia ye tyamban, avale njô bôte Salman a nga tyame Bét-Arvél e môse bita bi nga boban. A vôm ate nyia bon a nga fiteban e bone yôp.
Jame Bétél a ye dutu mia nde le, amu nkpwala wônan ô nembaneya. Melende me tyé, éyoñe mewosan ma taté, a maneya mfaʼa njô bôte yʼIsraél!
Eyoñ Israél a mbe mongô, me nga nyeʼe nye; a me nga loone mone wom a so Ejipte
ve be nga ke ba be nga loone be ôyap. Be nga ve Bebaal bityiʼa a diʼi bengunemelan be ne nkpwelan ôtu.
Ma me nga yeʼele Efrayim dulu; me bili mo mé; ve be nji yeme na ma me nga saé be.
Me nga limiti be a minkole yʼényiñe bôt, a bengôkobe ya nyeʼan. Me mbe mfaʼa wop ane nyô a te suu ébôñeté jap, me nga ve be jôme ya di.
Ba ye bo teke bulane si yʼEjipte, ve mon Asirieñ, éyoñe jé, a ye bo njô bôte wop, amu be nga bene bulane be ma.
Nkpwaté mekôn wo ye biban e bitisone biap, a jiane mefôla ma bômane be, wo ye mine be, amu asimesan be nga bi.
Bôte bam be ne beyeñeyeñ mfaʼa wom, ba loone be e be nyô a ne yôb été, ve wua yʼété teke kôlô si.
Ma ye bo wo aya a Efrayim? Ye me ne nguleya kuane wo, a Israél? Me ne nguleya bo wo aya ane Adma? Ye ma ye bo wo ô funane Sebôyim? Nleme wom ô ne ntyendan, biôm bise yʼabum bia fôʼôsane ma.
Ma ye bo avalʼane ôlune viam wo yôñ. Ma ye bo te zu jian Efrayim, amu ma me ne Zambe, saake môt. Me ne étyi e zañe jôé, ma ye bo te zu a ayaa.
Ba ye tôñe Nti, Nye a ye bam ane ngbwengbwem, amu a ye bam, a bon ba ye mate mbi be soʼo mañ be fôʼôbaʼan.
Ba ye mate mbi be soʼo Ejipte, be fôʼôbaʼan anʼônon, be soʼo fe si yʼAsiri, ane zum. A ma ye bo be na be tabe menda map, nalé Nti a jô.
Bôte ya Efrayim ba bômane ma a mboon akut. Nda Israél ki a meduʼan. Ve Yuda nye ba Zambe be ngenane nsamba, a ngenan a wuluʼu e zôsôô Zambe a dañ étyi été.
Efrayim a di évuñulu, a tôñe fe évuñulu ya jôbe da tôô. Môs ôse, a fôlô minsos a éndaman. Ba Asiri ba bo élat. A ba beʼe mbon a kee wô Ejipte.
Nti ba Yuda fe be bili ajô. A ye tôñesane Yakob avalʼane mboone wé ô né. A ye yaʼane nye, avalʼane mimboone mié mi né.
A too nyia abum, Yakob a nga bi monyañ étimekili. Eyoñ a ntoo nyamôtô, a nga juane Zambe.
A nga juane éngele, nye ve dañe nye. Yakob a nga yôn a sili mvam . A nga tôbane Zambe e Bétél, nde Zambe a nga kobô nye.
Zambe ya émo ése, nyô ba loone na Nti,
a nga jô Yakob na: wo yiane bulane be ma me ne Zambe wôé. Boʼo mvaé a semé nya ntyiʼane mejôô. Tabeʼe ndi be Zambe wôé melu mese.
O bili ékotekote kobe mo, ane bekuse kekaa, a Efrayim! A wo nyeʼe wo duʼu bôt.
Wo kôme jô na: yaa me maneya bik, me biya abui akum. Abé e nji bo na môt a bi minseñge, nalé a nji bo ékop.
Ajô te ñhe ma Nti, e ma me ne Zambe wôé, ataté éyoñ ô mbe Ejipte, ma ye bulane wo ényiñe ya bôt be nji bi ngum étabaʼa, avalʼ anʼéyoñ bia wo bi nga tôban.
Me nga kobô bekulu mejô, a lôme be mevale miñyenane mise anyu bekulu mejô, me nga ku minkana asu ya liti mam ma ye bo.
Bôte ya Galad be mbe benya beboo mbia be mam. Jôm éziñe ya be be é nji beta liʼi. E ataʼa metunaʼa ya Gilgal, be mbe be vaʼa bityiʼa beyôm benyak. Ve metaʼa metunaʼa map me nʼéyoñe ji ve mevise mekok me ne teke mfi.
Yakob a nga tup a ke mfaʼa ya Mézôpôtami, nde a nga saane môte mbok, asu meveʼe me minga. Yaa, amu meveʼe me minga, nde a nga bo mbaʼale mimbame biyem.
Ve Nti a nga belane nkulu mejô asu ya vaa Israél a kôlô Ejipte, nde fe a nga ve nkulu mejô ésaé ya baʼale ayoñe bôte dé.
Eyoñ Efrayim a mbe a kobôʼô, bôte bese be mbe be ko woñ. A mbe mben ayoñ Israél été. Ve mekua me nga zu be nye éyoñ a nga kañe Baal, a jame te é nga soo nye awu.
Eyoñe ji tame yenan ane bôt ba kañge e mboon abé , be boya bebien éveʼelaʼa a argent a ne nyeman, bengunemelan bebien be nga té; bese be too mboone mo me bôt. Ba jô ajô dabe na: bia yiane ve bityiʼa ! Jame ya kame na bôt ba wubane bitoñe benyak! Mi lôô avale mboone te nga?
Ajô te ñhe bôte bete ba ye jañ ane nkute ya mametyé, ane mfô mendime ya mametyé, ane minkôte bilok ba vaa e nseñ ba tyaʼa bidi, anʼ ôtita wo kui nlom.
A ma me ne Nti e Zambe wôé, ataté si yʼEjipte. O nji yeme Zambe mfe ve ma, a ma étam me ne nyii bôtô.
Ma, me nga yeme wo e nkôte si, e si é nʼayôñ abui.
Vʼéyoñe be nga bi bidi betit, be nga jaé, a éyoñ be jaéya, minleme miap mi nga bo mebun, ajô te be nga vuane ma.
Ma ye bo ane ngbwengbwem e be be; ane ze e zene yôp, mise mam ma ye fombô be e vôm ase ba ke.
Ma ye yaa be ane ñyôyoʼo tit ba te wôlé bon , ma ye nyab édibe ya nleme wop, a mine be ane ngale ngbwengbwem. Betite ya fé ba ye nyabe be mefus mefus.
Jam da jiane wo a Israél, e ne amu ô nga ke me ngame yat, nyô a mbe nguleya volô wo.
Njô bôte wôé a ne ñhe vé éyoñe ji? A tame ñhe nyii wo e bitisone biôé bise été! Bejô bôte bôé be ne vé, mbe ô mbe ô jôʼô na: vaʼa me njô bôt a bivet?
Ayaa dam été, me nga ve wo njô bôt, ñyaane wom été ma ye vaa nye.
Bikobe bi bôte yʼEfrayim bi ne ntilane ngume vôm, mam ma boʼolô ékobe jé me ne mbaʼalan mbamba vôm.
Mintaé ya nyô a kôʼôlô mie mia ye kui be nye. Ve mon ate a ne akut, amu a bene kui atan abume nyia éyoñ éyoñ é kuiya.
Ve ma Nti, ye ma yiane vaa bôte bete e biaé bi awu, a kôté be vôme miñwuan? A awu, mengale môé me ne vé? A vôme miñwuan, ngule jôé ya Jian é ne vé? Dise dam é ne ndiman mfaʼa éngôngo.
Efrayim a kôsa yaé a bo kum ézezañe bobenyañe bé, ve évuñulu ya jôp da tôô ja ye zu, mfebe Nti, ô soʼok e nkôte si, wo ye kôtô anjeñe dé, a vele vôm a labe mendim. Ba ye mane kee akum a biôm bise bi nʼédima.
Bôte ya Samari ba yiane jibi beʼe mam ma tôñ ékobe jap, amu be nga bene njôane Zambe wop: ba ye wu bita, ba ye jiane bone bap a sale bone babe mebum.
A Israél, bulaʼan e be Nti Zambe wôé, amu ékobe jôé nje é nga bo na ô ku.
Bulaʼane be Nti mi jôʼô nye na: wo jamé minkoban! Nyoñ, ékañaʼa bia kañe wo mvoʼé !
Asiri a se nguleya nyii bia! Bia ye bo te beta bet e bikabela mewosane yôp. Bengunemelane bangan be ne ve biôm bi ne mboon a mo; bia ye bo te beta jô be na be ne Zambe wongan. Amu wo étam wo yeme liti monenyui mvaé.
Nti a jô na: ma ye saé Israél mfaʼa bijabô bié. Ma ye bo te tindi mamien, asu ya liti nye nyeʼane wom, amu me nji jeñe nye abé .
Ma ye bo ane mfô mendim asu Israél, a ye kui sam ane ayañ, a nyiñeli minkañe si été ane bilé ya Libañ.
Mintyaé mié mia ye mialan, a ye bo abeñ anʼôlivié, a mbamba ényume wé a ye mialan, a ji mefane ya Libañ.
Embam ba ye bulane zu tabe éjôé jame si. Ba ye bé fôn, a yaé ane ndiʼi woon, Ba ye wum ane beta bewoone ya Libañ.
Mfulaʼane mbé a ngenan e zañ Efrayim a bengunemelan? Ma, ma yalane meyeʼelane mé, a ma baʼale nye. Ma me ne avalʼane élé Sipré, élé é ne kom ése ve nyumi. Ma ma ve nye bidi a kôan.
Nkobô Nti wu ô nga kui be Yôél, e mone Pétuél.
Vôʼôlaʼane jame dina, a mia bemvendé be bôt kuʼane melo menane mese a mia bôt mi too Yuda! Ye avale jame di e tameya boban nté mi nyiñeya, nge melu benyô mvam ?
Kañetaʼane jame te e be bone benan, a bone benane ki e be bone bap a bone bap e be miaé wo tôñe valé!
Jôme nkôñ ô nga lik, étandak é mineya je, a jôm étandak é liʼiya, aselek é diya je; jôm aselek é nga lik, mbaʼa a diya je.
Veʼan ayo, mia besoʼo bilam, mi yôn! Mia benyuu bilam, yônane mia bese; mia ye bo teke mfefé woon amu bibuma bi ndiʼi woone momo.
Nkane bitandak ô yianeya si jangan. Bi nʼayok, tekʼalañé, bia jiane jôm ése ane mesôñe me ngbwengbwem nge minkekeʼe mi ngale ngbwengbwem.
Nkane te ô maneya di mefube mindiʼi miangan, a mane ndamane befigié bangan ne meñ. Ba mane kpwele be, a mane soé be bikôbe biap a liʼi ve bifumulu mintyaé.
Yônan anʼésoé minga é bili ôlun a yônôk nnôme wé a ndôme luk.
Mimveane mi fôn nge mi mi woon mi nji fe beta kui nda Zambe. Ajô te betuni be ne meyeb été, mbe be ne ntelane ya saane Nti.
Mefup me maneya diban, si ébien é nyoñeya ôlun été. Te ke fe fôn, teke fe mendime ya ébuma ndik, teke fe atoé mbon ô ne mfefé.
Bebé mefup be kuya avem Bebé mefube mindik ba yôn amu ateʼe nlem é biya be. Avute fôn a nlisi bi maneya, a bidi bise ba kôan bi ntoo momo.
Ndiʼi woon ô maneya kôt befigié ki be maneya joʼolan, bilé bia wum bibuma: begrenadié, bedatié a bepômié be maneya wulan. Avak ese e maneya e bôt été.
A mia betuni, jaane minkuta a tabane meyeb été! Yônan, mia mia bo ésaé ataʼa metunaʼa! Zaʼan a lôtan alu mi beʼe minkuta, mia mia bo Zambe wom ésaé! Amu mimveane mi fôn, nge mi mi woon mi nji fe beta vebane nda Zambe.
Bendaʼan éyoñe ntyiane bidi, a bañete bôt be sulan; sulaʼane bemvendé be bôt a jama bôte mboʼo ase e nda Nti, e Zambe wongan, yeʼelaʼane nye.
Angônda môs wo zu, môs ayaa Nti! Baa njañ be ne nsamba Zambe a ne ngul ése a tyiʼiya nalé.
Bidi biangan bia jañ mise mangan été, mefôn a mevak bi se ke fe bebé a ndaa Zambe wongan.
Mefese mevoñ me maneya kôt e bibañe bi tyia si. Fôn é ntoo momo! Mengun teke jôm été a mekañ bikôkoé.
Vôʼôlaʼan ane betit ba tat! Mimbame biyem mia ndeñ li a li, amu teke fe bidi ya di. toʼo na mintômba, mie fe mia wu.
A Nti ma yône be wo! Nduan ja diʼi biloʼo yʼôzôm, minkabaʼa mi nduan mia diʼi bilé bise ya mefup.
Betite ya fé bebiene fe ba kôñelane nlô wop mfaʼa ô né, amu atôñe mendim e maneya vele. Nduan ja diʼi biloʼo yʼôzôm.
Loñane toñe nlak e Sioñ! Yôtaʼane tyiñ e nkôle wom ô nʼétyi! Bôte bese be too si nyô be fôʼôbaʼan! Amu môse Nti wo zu, amu ô ntoo bebé.
Môs ô ne dibi a ékukut môs ô ne nkut ne ziʼili. wo zu ane melenda me tyé e minkôle yôp. Tame yen ane nkane bitandak wo zu, bi too abui a angôndô, éfunan anʼalu e minkôle yôp. Avale jame di e ngenane te tame yené, a ba ye bo te beta yene de.
Ba ndamane jôm ése ba koone je avalʼane nduan ja diʼi a tyame biôm, e mvuse jap ba liʼi ve si si. Te na be lôté, si é mbe afub Eden, mvuse valé, é ntoo ve biliʼi ya ko woñ: teke jôm é nga famelane be!
O yeʼe jô na nkane bikabela, nge na bewulu bikabela ba sembʼôsu.
Ba yôô akôlô nkôle wu a kui wu ôvok wo ye buni na wo wôʼô éduñe bevagoñ bita, nge ntôtane minkabaʼa mi nduan mia diʼi minkôte bilok. Ba zu ane nsamba ô ne ngu, be tele minnoñ asu ya wosan.
Eyoñ ba subu bebé môt ase a ko woñ, woñ wo bo mesu mese ékukut.
Ba ke wosan ane bezimbi, ba bete mimfin ane bewosan. Môt ase a ke nlô ô tele ôsu vié teke yale fefele ya zene jé.
Be nji tômetan amu môt ase a baʼale nnoñ wé a tôñe zene jé. Ba tulan jôm ése ja tebe be ngame yat a bo be ékolé ôbak; teke jôm é ne ngul ya telé dulu dap.
Ba mialan e tison été, ba mate mimbil e mimfine mekok , ba nyiine menda, be lôte bevundi ane miñwuwup.
Si ja fôʼôban éyoñ ba zu bebé, Yôb ebiene fe vʼane jôm ja ye ku, jôp a ngon teke fe faé, ateté da dimili mfaane wop.
Nti a bete tyiñe jé ôsu ya nkane bita wé. Minsamba mia bo mebendé mé mi nʼabui a éko woñ. Yaa, môse Nti ô nʼangôndô, ékowoñ avale môt éziñ a ye bo teke nyiñ.
Eyoñe ji éyoñ é ngenane na mi bulane be ma nalé Nti a jô. Boʼone jame te a nleme wônan ôse: tyiane bidi, Yônan a yeʼelane ma.
Mvolan ô nji bo na mi nyap ve mengômesane menan, ve minleme mienan mmie mia yiane tyendé. Yaa, bulaʼan e be Nti, Zambe wônan: a ne mvam a éngôngo, njiban a mbamba môt. Nkômesan éyoñ ése ya jôʼé ayaa dé.
Ndôʼôtô a ye tyendé ôsimesan, a jalé mia ne lut a mbamba be mam. Eyoñe te ñhe bia ye bo nguleya soo nye mimveane mi fôn a woon.
Loñane toñ e Siôn, Bendaʼan éyoñe ya tyi bidi bañetaʼan ékôane bôt.
Kôʼane bôt asu beta ékôan. Sulaʼane minnôm a bisoé bi bôt, jaʼan ayôme bongô; bôte bebiene fe be ndôme luʼan be liʼik étune nda ya éliʼiti jap.
Betuni ba saane Nti be yônôk e Nda Zambe été e zañ étune nda ba jaé biôm a ataʼa metunaʼa, a yeʼelane Zambe ana: A Nti ko bia ayoñe bôte dôé éngôngo, te kañese ve bôte bôé ôsone nyô, te kañese na meyoñ bikuu me woé bia be jôʼô na: E Zambe wop a bo ñhe jé éyoñe ji?
Nti a nyeʼe si jé a ko ayoñe bôte dé éngôngo
a yalane meyeʼelane mé ana: Ma ye beta ve mia fôn, woon a mbon. Biôm bite bia ye ve mia avak! Ma ye bo te beta kañese na mi ku e bikpweʼele ya meyoñ mefe été.
Ma ye titane besiñe benan be nga so mfaʼa yʼakôé, ma ye tindi be ôyap mfaʼa mesi me ne bilik a nkôt, ma ye sôʼôlô asuzoʼo ya nkane bita wé évele mañ, nkane bita wé ya ô tele mvus ñwô ma ye sôʼôlô e beta mañ été. Mimbime miap mia ye mialane mbia ényum a ye ndamane mfep. Nalé ate ba be nga bo mia abim abé te ba ye jañ.
A wo, a si, te beta ko woñ! A ntoo ve bôlé a mevak, amu Nti a bo beta be mam.
Mia, betit, te beta koone woñ! Biloʼo ya si ôzôm bi nga beta bo mimfefé, bilé bi mbeʼe bibuma, befigié a mindiʼi mi woon bi ntoo ne joʼolan.
A mia, bôte be too Siôn, muñan a mevak, amu Nti, e Zambe wônan. E suʼu ésep a lôme mia, a noo mveñ ôyôn a mveñ ésep avalʼane melu mvus.
Mekañ me ntoo njalan a fôn befandé ba fuluku a woon a mbon.
Yaa, Nti a jô na ma tañe bidi mi nga yiane kôan mbie nsamba ôdiidii me nga lôme mia ô nga mane di: minkôñ, bitandak, fos, a bembaʼa.
Mia ye di a jaé, mia ye kañe ma Nti, e Zambe wônan, nyô a bo bitua bi mam asu denan. A teke fe na ayoñe bôte dam da ye beta bili ôson.
Eyoñe te mia ye yeme na me ne zañe jenan éyoñ ése a bone bʼIsraél, na ma me ne Nti, e Zambe wônan, teke môte mfe! Teke foʼo bebé, ayoñe bôte dam da ye bo te beta bili ôson.
Eyoñe mam mete me maneya, ma ye sôé Nsisime wom e be môta binam ase. Bobefame benan a bobebinga benan ba ye kulu mejô. Minnôm mi bôte mienan mia ye yeme biyeyem a bendômane ki ba ye yene mam.
Toʼo na e be bebo bisaé befam a binga ma ye sôé Nsisime wom melu mete.
Ma ye liti bitua bi mam e yôp a si: metyi, nduan a ôtita minkut.
Jôp da ye bo ékukut ngone ki évele ane metyi, te na môse Nti ô so, beta a ékowoñe môs ôte.
A ye bo na môt ase a ye sili mvolane be Nti a ye nyiiban. E Yérusalém, e nkôle siône yôp, bôte bʼéziñ ba ye fame bidim bia ye kui avale Nti a nga ve ngakaʼa. Balé bete ba ye bo ba a loone na be nyiñ.
Minkulan mejô Amôs, a mbe wua ya bebii mimbam biyem ya Tison Tekôa, mmie mi nga litiban e be nye me wosaʼan Israél, melu Ozias a nga too njô bôte ya Yuda a melu Yérôbôam, mone Yôaz, a nga too njô bôte ya Israél, mimbu mibaé ôsu, mfôʼôsane si ô ngenane te boban.
Ane a nga jô na: mvam ayoʼo Nti ja so Sioñ yôp, a tyiñe jé ja wôʼé é soʼo Yérusalém. Amu ajô te, mevôm mimbam biyem mia di a ne e beta ôlun été, a abôbône karmel é maneya kôt.
Avale di Nti a jô na: amu bôte ya Damas be boya abé da dañ biyoñ bilaa, binyin, ma ye bo te bulan ayaa dame mvus: amu be nga tibi bôte ya Galad yôp a mintoñ bityé ba tyaʼa mie bidi:
ma ye lôme nduan é diʼi nda njô bôt Azaél, a ja ye kôñelane biwôlô menda me njô bôt Ben-Adad asup:
a ma ye buʼu ôlé étyé wo dipe mbé akaʼa ya Damas a jiane bôt be too mbiʼili Aven, a nyô a bili ntum éjôé ya nda njô bôt Eden, a ba ye kee bôte ya Siri minkôm e si ya Kir, nalé Nti a jô.
Avale di Nti a jô na: amu bôte ya tisone Gaza be boya abé da dañ biyoñ bilaa, binyin, ma ye bo te bulan ayaa dame mvus: amu be nga kee mingumba minsamba mi bôte minkôm e be bôte ya Edom.
Ma ye lôme nduan é diʼi mekaʼa ya tisone Gaza, a bo beta biwôlô menda ya été ve asup.
Ma ye jiane bôte bese ya tison Asdôd, a nyô a bili ntum éjôé ya tison Askalôn, a wo wom wo ye ke tison Ekroñ e ngame yat, a mebukaʼa ya Befilisteñ (éyoñ ayaa dam e lôteya) ma ye jañ, nalé Nti nyô a ne Nti a jô.
Avale di Nti a jô na: amu bôte ya tisone Tir be boya abé da dañ biyoñ bilaa, binyin, ma ye bo te bulan ayaa dame mvus: amu be nga kuane mingumba minsamba minkôm e be bôte ya Edom, teke simesan élat e zañe bobenyañ.
Ajô te ma ye lôme nduan é diʼi mekaʼa ya tisone Tir a bo biwôlô menda ya été vʼasup.
Avale di Nti a jô na: amu Edom a boya abé da dañ biyoñ bilaa, binyin, ma ye bo te bulan ayaa dame mvus: amu a nga titan monyañ wé Israél a nkpwaté mekôn, teke éngôngol ébiene nlem; ayaa dé da nyabe bifus melu mese, a a baʼale de nnôm éto.
Ajô te ma ye lôme nduan é diʼi Téman, a nduan éte ja ye bo biwôlô menda ya Bôtsra asub asup.
Avale di Nti a jô na: amu bon bʼAmon be boya abé da dañ biyoñ bilaa, binyin, ma ye bo te bulan ayaa dame mvus: amu éyoñ be nga kômbô nene si jap a bita, be nga kui vôme ya sale mebum me binga ya Galad be mbe mebum.
Ajô te ma ye diʼi mekaʼa ya Raba a nduan; nduan éte ja ye diʼi biwôlô menda mé a ayaa dam da ye yené môse bita e beta évuñulu été, a môse ôlendé, ézezañe beta ôkôs été.
Njô bôt wop a ye ke minkôm ba be bivete bié nsamba wua, nalé Nti a jô.
Avale di Nti a jô na: amu bôte ya Môab be boya abé da dañ biyoñ bilaa, binyin, ma ye bo te bulan ayaa dame mvus: amu be nga mane diʼi bivese bi Njô bôte ya Edom a kôñelan bie fem ba dube menda.
Ajô te ma ye lôme nduan é wosane Môab, a ja ye bo biwôlô menda ya tisone Kériôt vʼasup; a bôte ya Môab ba ye wu ézezañe zôʼé bita été, bezimbi be yôtaʼan a loñe metoñ.
A ma ye jiane ntyiʼi mejô a vaa nye ézezañe jap; a ma ye wôé bivete bié bise ba be be nsamba, nalé Nti a jô.
Avale di Nti a jô na: amu Yuda a boya abé da dañ biyoñe bilaa, binyin, ma ye bo te bulan ayaa dame mvus: amu be maneya ben metiñ me Nti, a be nji baʼale miñyeʼelane miam, ve minnal ya bengunemelan mi maneya yale be feñ, avale ane bʼésaa bap be nga duʼuban.
Ajô te ma ye lôme nduan e Yuda a ja ye bo biwôlô menda ya Yérusalém asup.
Avale di Nti a jô na: amu Israél a boya abé da dañ biyoñ bilaa, binyin, ma ye bo te bulan ayaa dame mvus: amu ba kuane môt a ne te bijô ane ôlo , mfaʼa ya bi moné, a kuane fe nzôzoé tañe fia silefase jia.
A ba nyamete jaʼane mbuluʼu ya si, ñwô ô ne e nlô ya bôt ba nyiñ ve a mimvolan; a ba vôône zene ya bôte ba suu fe bebiene si. Monafam ba ésaa wé ba tôban e be monaminga wua, mfaʼa ya ndaman jôé dam e nʼétyi.
Ba bômbô e fefel ataʼa metunaʼa ese e biyé yôp, mbie be nga wôlé ane biban; e menda mʼazezambe dap été, ba nyu woon be nga bi, nlumane bôt bʼaleman.
Ve me nga jiane bʼAmorééñ ôsu viap, mbe be nga dañ be minté a ngu, me nga ndamane bibuma biap mfaʼa ya yôp, a diʼi minkane miap mfaʼa ya si.
Me nga soo mia si ya Ejipte, a wulu mia e nkôte si tañe mimbu mewôm menyin na me ve mia si bʼAmorééñ é bo énjenan.
A me nga toé bekulu mejô ézezañe ya bone benan été: a Benazirieñ ézezañe ya bobefame benan été, ye e nji bo nalé a bone bʼIsraél? Nalé Nti a jô.
Ve mi nga nyuu Benaziréén woon, a kobô bekulu mejô na be bo te kulu mejô.
Ô lô ma ye koʼo mia e vôme wônan avalʼane metôa a koʼo dunga fôn e minka si.
Nyô a ne avôle mebo a ye bo te yene vôme ya sobô, a nyô a ne ngu, a ye bo te liti ngule jé, a nyô a ne ngu a ye bo te nyii ényiñe jé.
Nyô a belan élaé a ye bo te zômbô, a nyô a ne avôl mebo a ye bo te tup, a mbebe ékabela a ye bo te nyii ényiñe jé.
E môt a dañ ayok e bezimbi bese, a ye tup sôsoé môsʼôte, nalé Nti a jô.
Vôʼôlaʼan ajô Nti a kobô, mia Israél, e ngume nda bôt me nga soo wô si ya Ejipte me jôʼô na:
Mia étam me nga nyeʼe ézezañe ya menda me bôte mese ya si nyô: ajô te dise dam da fombô abé denan ése.
Ye bôte bebaé be ne wulu nsamba te na bebaane ba kañese nalé?
A ye ngbwengbwem ja bam afan te na é biya jôm? A ye étoñe ngbwengbwem ja yôn nté é ngenane te bi jôm?
Ye ônon ô ne bili ôlam te jôm ja dutu wô? A ye avot é ne vulekan te na jôm é ne été?
Ye be ne loñe toñe bita e tison bôt te ngômelan? Ye jam énʼabé é ne kui tison te na da so e be Nti?
Nalé fe Nti nyô a ne Nti a ne te bo jam, nge te taté kulan asoé ya été e be bebo bisaé bé bekulu mejô.
Ngbwengbwem ja bam, a za a ye bo te ko woñ, Nti nyô a ne Nti a kobô, za a ye bo te kulu mejô?
Boʼone na metyiñe menan me wôʼé e biwôlô menda ya tison Asdôd, a e biwôlô menda ya si Ejipte, a jôʼane na: sulaʼan e minkôl ya Samari yôp, a tama yenan abime nzametan wo dutu woñ ô ne ézezañ ya été, ane bôt ba tibili ba bevok.
Zôsôô a ne momo e mboone wob été, nalé Nti a jô; ba jalé biwôlô menda map a biôm bi wup a nsa.
Ajô te Nti nyô a ne Nti a jô na: ô lôô nsiñ a ye bômane si jôé, a wôlé mam mese ya ngule jôé, a a ye sa biwôlô menda biôé.
Avale di Nti a jô na: avale mbaʼale mintômba a nyii mimbiaé mibaé, nge étun alo, anyu ngbwengbwem, nalé ate bon bʼIsraél be too Samari ba ye nyiiban, mbe be sameya menyôle map e binoñ a akala é bôô si ya Damas.
Vôʼôlaʼan a boʼon benganyia be tele Yakob ngame yate ya ajô di, nalé Nti a jô, Nti, Zambe ya minsamba mewosan.
Môse ma ye lañ Israél sitoʼo ya mintyaman metiñe mié, ma ye sili nye sitoʼo ya tison Bétél. Minlaʼa ya ataʼa metunaʼa mia ye buʼuban a ku si.
Ma ye sôʼôlô nda ya ôyôn é ke jimbi nyô ya ésep. Menda me ne nlôñan a mimbañ, ma ye kui ôsame, abui menda da ye mane tyamban, nalé Nti a jô.
Vôʼôlaʼan ajô di, mia bimvumvut bi binga ya Samari; mia mia tibili bingôngole bi bôt, a koʼotô mimbubua, a mia jô benyô beyôm, môt ase na: zaʼa jôme ya nyu, a e nyaʼak.
Nti nyô a ne Nti a maneya kane ngana e be émien a étyi jé yôbe na: ô lôô, ma zuu abé mfaʼa wônan: ba ye ke ba feneke mia a mintoñ bityé, a môt ase a ye funan ane kos é tii nnop.
Ba ye tulane môt ase ya be mia abé mfine dé ya akaʼa e ne nlam, a mia ye wua miabebien Hermon été, Nalé Nti a jô.
Zaʼan Bétél a boʼon abé; kelan Gilgal a dañe dañe bo abé . Zaʼan betit benan ba yiane tyiʼiban metyé mese, nalé fe mengab awômô menan môse milal mise.
Boʼone mimveane mienane ya mvean akéva a jôme ja vusu fembé, a yôtaʼan foé mimvean mia ve ane nlem wo kômbô amu e jam mia nyeʼe nde le, mia bone bʼIsraél, Nalé Nti a jô.
A ma me lômeya mia mfumbale zaé e bitisone bienane bise été: njembane fembé e menda menan mese: vʼakôsa bo nalé, mi nji bulan e be ma, Nalé Nti a jô.
A ma me nga bene noo mia mveñ ngon éla ôsu, te na nkôane bidi ô kpwaan; me nga noo mveñ e tisone nyô, a boo te noo je e tisone fok; mveñ é nga noñ afube di, a afube mveñ é nji noñ e nga mane kôt.
Bitisone bilaa bi nga ke jeñe mendime ya nyu e be nyô fok: ve évé jap é nji man: akôsa bo nalé, mi nji bulan e be ma, nalé Nti a jô.
Me nga bibi mia a mieñgele a fos; abui mefube denan, ma me ne ndik wo ve woon, befigié a be olivié benan, me nga bo na zas é mane di bie: ve akôsa bo nalé, mi nji bulane be ma, Nalé Nti a jô.
Me nga lôme bim a jiane biyeme bienan avale me nga bo bôte ya Ejipte. Me nga bo na bisoé bendôman bienan bi mane wu bita a ve bikabela bienan e mo besiñe benan. E minkane mienan été, me nga bo na môé menan me jaé ne lut a ényume bibole mimbim: vʼakôsa bo nalé, mi nji bulan a be ma, nalé Nti a jô.
Me nga bo mia mi tek, te fe ngule nyô, avalʼane éyoñe Zambe a nga jiane Sodom a Gômor. Ve me nga nyii fe bevoʼo ya be mia ane vôme ba vaa ésiʼi e mbume nduan été: akôsa bo nalé, mi nji bulan e be ma, nalé Nti a jô.
Ajô te, a Israél, nne ma ye bo wo nalé; a amu ma ye bo wo nalé, kômesaʼane tôbane Zambe wôé, a Israél.
Amu, ô lôô, nyô a nga bo minkô a té évuñulu, a bo môte na a yem asimesan dé, nyô a tyendé éfufube tyé é bo dibi, a a wulu yôbe ya mevôm me ne mbetan: jôé dé é ne na Nti, Zambe minsamba mewosan.
Vôʼôlaʼan ajô di ma yiane tot e too abé mfaʼa wônan, ñyôn a nda bôt Israél!
Israél a kuya avalʼane édune ngone minga, aa ye fe kôlô si: e nye le a ne étam kayale e si jé ébien, a teke môt a ye bete nye si.
Amu avale di Nti a jô ajô nda bôt Israél na: nkane bita, bôte toyini ya bitison binyin wo ye ke wosane bie, ntete bôt étam ñwô wo ye so mvoʼé; a nkane bita ya tisone fe, bôte ntet, ba ye ke wosan, awôm étam nde da ye bulane mvoʼé .
Mejô Nti a jô nda bôt Israél mme ma na: bulaʼane be ma, éyoñe te mia ye nyiñ.
Te jeñane ma Bétél, te keane Gilgal, te silikane Birséba: amu bôte ya Gilgal ba ye ke minkôm a asuʼulane ya Bétél e ne bidim.
Bulaʼan e be Nti, nalé mia ye nyiñ; nalé momo, wôna a ye kute nduan e nda bôte Yôsep été, nje ja ye diʼi a teke môt a ye dime je a kamane Bétél.
Mia mia veñesane nya ntyiʼane mejôô a bo élok é ne ayô anʼôvuta, a sôʼôlô bôt be ne zôsôô si.
Nyô a nga bo ateté ya Oyôn a di ya ésep, nyô a kôñelan afibe dibi e bo éfufube môs , a môs ô bo alu, nyô a nyôñe mendim e mañ a sôé me me mialan si: Jôé dé e ne Nti.
A ve ngungule môte na be sa wô a nsaane biôm wo nyiin e tison é bili ôlem a ngul ése.
Bôt ba siñe nyô ase a wosan ékotekot aba mejô, nalé fe nyô ase a kobô bebela e nlame nlam été.
Ajô te, amu mi maneya kpweʼele nzôzoé a wube nye mvoñe jé, mi maneya lôñe menda mekok me ne mbaan, ve mia ye bo te tabe été; mi maneya bé mbamba mefube me ndiʼi woon, ve mia ye bo te nyu woon ya été.
Amu ma yeme na mimboone mienan mia dañ abé mi ne abui, a abé denan étua anen, mia mia kpweʼele bezôsôô be bôt, a nyoñ éboteze, a bo na bingôngole bi bôt bi bo te kabe e vôme ba tyiʼi mejô e mbé akaʼa ya nlam.
Ajô te bezôsôô be bôt mia vini a siñ, ba tabe évô avale biyoñe te, amu bi ne mbia biyoñ.
Jeñane mvaé, sa abé , ndemben mia ye nyiñ, a nalé ate Nti, Zambe ya minsamba mewosan, a ye tabe be mia avale mia jô.
Vinaʼan abé , nyekaʼane mvaé; mbé akaʼa ya ba kobô mejô, boʼone na zôsôô nye a kabe: ndôʼôtô na, éyoñe te Nti, Zambe minsamba mewosan, a ye ko mebukaʼa ya nda bôte Yôsep éngôngo.
Amu mam mana mese, Nti, Zambe minsamba mewosan, Nti a jô na: miñyôn mia ye boban mevôm ba semé na: huii! Ba ye loone bôt ba bo ésaé mefup na be fulan a bôte bevok ôlun été, a loone fe bôt be bili ñyôn ane ngum asu ésaé na be yôn.
Eyoñe ma ye lôt ézezañe jôé, nalé Nti a jô, miñyôn mia ye bo e mefube me ndiʼi woon mese.
Bidim a bôt ba nyamete môse Nti! Jé mia yange na ja ye bo e môse Nti? Amu mfaʼa wônan, môs ôte wo ye bo wu afibe dibi, sa ñhe éfufup.
(Môs ôte) wo ye funan ane môt a tube ngbwengbwem, éyoñe te Urs a viane tôbane nye; nge na ane môt a nyiin e nda jé été, a beté wo mfin, éyoñe te nyo ja viane lôbe nye.
Ye a se nalé na, môse Nti wo ye soo afibe dibi, saa ñhe éfufup, ye a se nalé na wo ye bo ékukut, teke faé?
Ma siñ a biasé mebôʼô menan; bensulaʼane benan be mam me Zambe, me nji beta kômbô be.
Eyoñe mia ve ma mimvean ba diʼi ngumba e nduan, a mimveane mevoñ, teke mvaé éziñ ma yen été. Me nji fombô fombô biyem bi ne avoñ mia soo ma bie ane mimvean asu nlatane ngbwa.
Kelanʼéduñe bia bienan ôyap, a me nji kômbô beta wôʼô tyiñe ya memvete menan.
Jame ma kômbô é ne na: nya ntyiʼane mejô a lôt ane mendim, a zôsôô ane nlôtʼôsôé a se nguleya vele.
Nté mimbu mewôm menyin, me nga wulu mia nkôte si, ye mi nga tyiʼi ma biyem a ve ma mimvean a nda bôt Israél?
A éyoñe te, ye mi nga beʼe mendem me zambe njô bôte wônan Sakut a zambe oteté wônan Kévan ane mia bo môse wu, e biôme miabebien mi nga ba? Mia yeme bebela na mi nji tame bo nalé.
Ajô te ma ye kee mia minkôm, mi koléʼé Damas abo si, nalé Nti a jô, jôé dé é ne Zambe ya minsamba mewosan.
Bidim a bôt ba nyiñe mvaé e Sioñ, a ba ba nyiñ e nkôle Samari minlem teke tyebe yôp, ba yené biwôlô bi bôt e mise me Israél ase, a bôt ba zu jeñe mvolan e be be.
(Mia mia jô bôte ya ayoñe denane) na: kelan a yene tison Calné, kelan ôsu a yene beta tison Hamat, a silikaʼan a yene Gat, tisone Befilisteñ: teke vôme wua ya été a ne ngu a anen ane Yuda a Israél.
Mia simesane sulu môse bidim ôyap, ve mam mia bo ma dutu wô bebé.
Mia mia bômbô a same nyôl akala e ne ébubut, mi jaʼa mone ntômba a bone benyak be ne avoñ.
Mia yia bia a mvet, metyiñ me yeʼe tôtan, a amu mia kômbô vu David, nde mia té mimfefé bibômebômé.
Mia nyu woon e menene bikpwas été a woban mimbon mia dañe nyume mvaé, ve mi ne te tabe éyôé amu minjuk mi ne kui menda me bôte Yôsep.
Ajô te éyoñe ji, mia ye bo ba ya bôte bʼôsu ba ye ke minkôm: éyoñe mbamba ényiñe minleles a maneya.
Nti nyô a ne Nti a kaneya ngana e be Emien, e Nkobô Nti, Zambe minsamba mewosan na: ma vini mebun me Yakob, nalé fe beta biwôlô menda bé, a ma ye kuane tison ése a jôm ése é ne été e be besiñ.
A nge bôt awôm ba liʼi nda éziñ, ba ye wu.
Eyoñe mbiaé éziñ a ye nyoñe mbime na a diʼi wô nduan, a jeñe na a vaa bivese ya été nda , a ye jô môt a ne akuʼu nda na: ye mia môt éziñ mi ngenan? Môt ate a ye yalane nye na: teke môt. A nyô mbok a ye jô na: Evô! Amu e nji yiane na be loone jôé Nti.
Amu ô lôô, Nti a maneya ve mebendé na a ye mane tyame nda é ne anen, a nyô é ne tyôtyoé a ye veñesan je bifus.
Ye bikabela bi ne mate akoʼo yôp? Ye ba faʼa si a benyak? Ve mia mi veñesaneya zôsôô a bo nsu, a ébuma ya zôsôô na é bo élok é ne ayô.
Mia vak a jôm é ne momo. Mia jô na: Kee a ngule jangan nje bi maneya bo ngu?
Amu ajô te, ô lôô, a nda bôt Israél, nalé Nti, Zambe minsamba mewosan, a jô na: ma ye telé mia ayoñe bôt e ngame yat; ayoñe te da ye kpweʼele mia ataté anyiine Hamat a kui ôtôñe araba.
Avale di Nti Nyô a ne Nti a nga liti ma, ô lôô me nga yene nye a kôme nkunda bitandak a koé na bebo bisaé be njô bôt be ndôme mane kôane bidi asu dé, éyoñ ébien mimfefé memvoñ ma taté faa.
E miñyenane miam été, me nga yene bitandak bi jaʼa jôm ése é ne si é too nyôle mekaé bilok. Ane me nga jô na a Nti jaméʼé bôte ya ayoñe dôé. Yakob a ye nyiñ aya a too avale tyôtyoé di?
Ane Nti a nga tyendé ôsimesan a nga bili, nye na: nalé a ye bo te boban.
Ñyenan ôfe Nti nyô a ne Nti a nga liti ma: ô lôô, a nga kômesane yaa bôte bé a nduan; nduan éte é nga mane diʼi beta yee a ne e si nyôna si nalé fe si ébien:
ane me nga jô Nti Nyô a ne Nti na: tebeʼe! Yakob a ne nguleya nyiñ aya a too avale tyôtyoé di?
Ane a nga tyendé Ôsimesan, nye na: nalé fe aa ye ke boban.
Ñyenan ôfe Nti a nga liti ma: ô lôô, a nga tele, a veʼane mfin ô mbe te mviteban, a a nga bili atyi étyé mo, ntyelane nko, mfaʼa ya veʼe ntebane zôsôô ya mimfin mi nda .
Ane Nti a nga sili me na: ô lôô jé a Amôs? Me nga yalane na: Atyi étyé, é tii nko, mfaʼa ya yemelane tetele ne bip ya mimfin mi nda . Ane Nti a nga jô me na: ô lôô ma tyelé atyi étyé te ézezañ ayoñe dam Israél: ma ye bo te beta tyendé ôsimesan me bili mfaʼa wé éyoñ éfe, na me ve nye melep .
Mevôm mese mvoñe bôt Izak ja kañe ma, ma ye tyamban. A mevôm Israél me ne étyi ma ye bo ne sangaññ, a ma ye wosane Yérôbôam a nkpwaté mekôn.
Ane Amatsia, mvee mimveane metunaʼa a nga too Bétél, a nga lôme Yérôbôam njô bôt ya Israél tyiñe na: Amôs a kômbô tyam éjôé jôé ayoñ Israél été, nkobô a kobô ô ne ngule ya bôé nlam.
Avale di a jô na: Yérôbôam a ye wu a nkpwaté mekôn, Israél a ye ke minkôm si fe é ne ôyab a jale dé.
Ane Amatsia a nga jô Amôs na: ñyene miñyenan, kelek, mateʼe a ke e Yuda: nne kele di fembé jôé wé, nne fe kele kulu mejô wé.
Ve te ke ôsu a bo ésaé nkulu mejô e Bétél, amu Bétél a ne nda Zambe njô bôt, a too fe nda njô bôt ébien.
Ane Amôs a nga yalan Amatsia na: me nji bo nkulu mejô, me ne môt a nyiñ a mbaʼalane benyak a a mbéane besikomor,
Nde Nti a nga nyoñe ma me boʼo ésaé biyeme jam: ane a nga jô me na: kele kulu mejô e be bôte bam Israél.
Ajô te éyoñe ji, vôʼôlôʼô ajô Nti: wo jô me na me bo te beta kulu mejô ma wosan Israél, a na me bo te beta kobô nkobô wo wosane nda bôt Izak.
Ajô e ne na: nyo ngal a ye bo ébamba tison été, bobefam a bobebinga bôé ba ye wu bita, si jôé ja ye kaban mebeñ, womien wo ye wu si bôt be ne te yeme Zambe, a Israél a ye foʼo ke minkôm a koléʼé si jé abo si.
Nti a nga liti ma ñyenan ôfe: ô lôô nkoé bitôtôlô bibuma,
ane a nga sili me na: Ô lôô jé a Amôs? Ane me nga yalane na: nkoé bitôtôlô bibuma. Ane Nti a nga jô me na: Eyoñ asuʼulan é kpwaneya mfaʼa ayoñe dam Israél, ma ye bo te beta tyendé ôsimesan me bili mfaʼa wé éyoñ éfe, na me ve nye melep .
Môs ôte, bia ya nda njô bôt, bia ye bo mintat, nalé Nti Nyô a ne Nti a jô. Vôm ase, ba ye wua bizuʼu mimbime fé, teke zôʼé.
Vôʼôlaʼan ajô di, mia mia mine nzôzoé , a kômbô jaa bingôngole bi bôt bise ya si.
Mia jô na: mfefé ngon wo ye lôt éyoñ évé, ane bia ye kuane bidi biangan? Sabat a ye man éyoñ évé, ane bia ye yooé mengune mangan? Bia ye séʼé ôveʼe wongan, a beté tañe nkuan; bia ye belan kob é ne ékotekot mfaʼa ya duʼu bôt.
Bia ye kuse mimbubua a moné, a kuse ke nzôzoé a fia besilefase jia, a bia ye kuan bivio bi fôn.
Nti a kaneya ngana e mebun me Yakob yôbe na: ma ye bo te vuane mboone wua ya mimboone miap.
Amu nalé, ye si ébien fe ja ye bo te tyamban, a ye bôte bese yʼété ba ye bo te ku ôlun été? Si ja ye yaé ése ane éfufup; ja ye kui ndôn a sis anʼôsôé Nil.
Môs ôte, nalé Nti a jô, ma ye bo na jôp é dim e zañ môs a na dibi é yandane si e menganda môs .
Ma ye veñesane mebôʼô menan me bo ôlun, a bia bienan bise bi veñesane miñyôn; mengeteñ mese ma ye jaé minkuta, a minlô mise mia ye beʼe meyan. Si ése ja ye ku e beta ôlun été, éfunan ane vôme bôt ba yi atyiʼi mon: melu mé ya ôsu ma ye bo ve ayôle môs .
Ô lôô melu ma zu, nalé Nti a jô, ma ye kuli mfumbale si, saa nyô bidi, nge mendim, ve nyô ñwôʼane mejô me Zambe.
Bôt ba ye ke ba ndeñ ataté abôñe mañe di a kui di avok; ataté akôé a kui e jôbe da tôô: ba ye ke ba ndembe jeñ ajô Nti, ve ba ye bo te yene de.
Eyoñe te mimben mi bobebinga a bendôman ba ye ku som amu évé.
E mbe ba kane ngana, e ntyamane mam me ne étyi ya Samari yôp a jô na: A Dañ, e Zambe wôé a tabeʼe nnôm éto! Nalé fe nkômane mame me nkañan ya Birséba ô tabeʼe nnôm éto! Ve ba ye ku a bo te nguleya beta tebe tetele.
Me nga yene Nti a tele fefele ataʼa metunaʼa. Ane a nga jô na: bibiʼi e beyôme mekône yôp, nalé bibôñaʼa bia ye koé; nyoñe bibôñaʼa bite a bibi be bie bese minlô. Ma ye bo na mvoñe bôte jap é jañ a nkpwaté mekôn. Nyô ase ya be be a ye kômbô tup, a ye bo te ngu, a teke wua ya be be a ye nyiñ.
Toʼo ba ke sobô vôme ya miñwuan, wo wom wo ye vaa be wé; toʼo ba bete yôp, ba ye silibane si.
Toʼo ba ke sobô abôbône nkôle Karmel yôp, ma ye ke jeñe be wé a bi be; toʼo ba wondé e mise mam a ke sobô e mañ été, ma ye bendé nyo é lôbe be.
Nge besiñ bap ba kee be minkôm, ma ye bendé nkpwaté mekôn ô wôé be. Ma ye fombô be mfombane abé , sa wu mvaé.
Nti Nyô a ne Nti minsamba mewosan, nyô a nnambe si je ve buʼulan, bôte bese be too été be ntoo e beta ôlun été; si éte ése ja vus, ane vôme Nil a kui ndôn, a ja beta sis, ane ôsôé ya Ejipte.
A nga lôñ étabaʼa jé e yôp, a telé ñyem e yôp; a kôane mendime ya mañ, a mialane me si: jôé dé e ne Nti.
Ye mi nji funane bobefame ya Etiôpi e mfaʼa wom, a bon be Israél? Nalé Nti a jô, ye me nji vaa Israél si ya Ejipte, ane Befilisteñ ya Kaftor a Besirieñ ya Kir?
Ô lôô Nti Nyô a ne Nti a fombô ayoñ e ne mekua. Ma ye jiane de e si nyô.
Ve ma ye bo te jiane nda bôte Yakob ése, nalé Nti a jô: amu ô lôô, ma ye ve mebendé mam, a belane meyoñ mese mfaʼa ya sôʼôsane nda bôt Israél, ane môt a belan éseʼese, jôm éziñ teke ku si.
Bebo abé bese ya ayoñe dam, ba ye wu a nkpwaté mekôn, mbe ba jô na: njuk wo ye bo te subu bebé, a wo ye bo te kañese na: njuʼu te ô kui a nnambe bia.
Môs ôte, ma ye bete ébeme David ja ndeñetan, a mane kôme mevôm mese me ne ntuan été; mevôm mese me nga mane tyamban, ma ye bete me si, a beta lôñ ébeme te, ane é mbe melu mvus.
Ane ba ye nyoñe mebukaʼa ya nda bôt Edom, a ma ya ba meyoñ ase, vôm be nga loone jôé dam, nalé Nti a jô, nyô a tôé mam mana mese.
Ô lôô melu ma zu, nalé Nti a jô, mme nyô a faʼa si, a ye wulu nyô a kôane mvoñ e fefe, a nyô a miate bibuma bi rézeñ, a ye wulu nyô a miase mvoñ e fefe. Melu mete, mendime bibuma, ma ye lôt me soo minkôle yôp, nalé fe minkôle mise, mia ye jôʼé mendim bibuma map me lôt.
Ma ye beta soo minkôm ya ayoñe dam Israél: ba ye beta lôñe bitison bi nga mane tyamban, a ba ye tabe bie. Ba ye bé mefube mindiʼi mi woon, a nyu woon ya été. Ba ye bé mefup a di bidi bia ye yô été.
Ma ye beta tooé be e si jap, a ba ye bo te beta kôlô été: si, nyô me nga ve be, nalé Nti Nyô a ne Nti, e Zambe wôé, a jô!
Nyenane Abdias. Avale di nde Zambe, Nyô a ne Nti, a kobô Edom: bi nyoñeya foé é soʼo be Nti, nlôman ô lômbaneya be meyoñ : kôlaʼane si! Nkôlaʼane si, bi tebe Edom e ngame yat, asu ya wosane nye!
Tame yen, me boya wo tyôtyoé meyoñ été, o ntoo jôme ékpweʼele ja dañ.
Mebune ya nleme wôé me duʼuya wo, wo ô too e mimbane ya mekoʼo été, wo étabaʼa jôé é ne mbetane yôp, a jô womiene na: za a ye sili ma a kui si?
Toʼo wo bete yôp ane ndôé, toʼo dumbaʼa dôé e ne nlôñan e vôm ateté e né, ma ye koé wo wé, nalé Nti a jô.
Nge miñwuwup, besa biôm yʼalu, ba zu be wo, tame yen ane wo ye liʼi teke jôm! Ye ba ye bo te wube jôm ja volô be? Nge bekolé bibuma bi ndik ba zu be wo, ye ba ye liʼi jôm éfe, vengevenge ve bisañeté bibuma?
Ngoʼo Esô, be maneya tyase nye! Be maneya kulane mesoé mé mese!
Bôt ba be be be nga bo élat be maneya tindi nye a kui nné si. Be nga duʼu nye, bemvôé bôé be dañeya wo. Be nga belane bidi biôé asu dôé anʼôlam; ba jô na: fek é ne nye momo!
Ye sa môs ôte, nalé Nti a jô, ñwô ma ye vaa Mimfefeʼe yʼEdom, a vaa ñyeman e nkôl Esô?
Biwôlô bi bôte biôé, a Téman, bia ye kumetane minlem, nalé ate ba ye vaa môt ase nkôl Edom, amu mewôé me bôt!
Amu abé ô nga bo monyoñ Yakob, ôson wo ye jaé wo nyô. a ba ye jiane wo nnôm éto,
e môs ô nga tele asu dé e môse bôte befe be nga kee nkane mewosane wé minkôm, éyoñe bikuu bi nga nyiine mimbé mié, a do Yérusalém abia, wo fe ô mbe ane wua ya be be.
Te fombô môse monyoñ, môse bidime wé. Te vak ajô bone be Yuda, môse ba bube mo nduan, te kui anyu ne ndama e môse yʼôlun!
Te nyiin e bitisone bi bôte bam, e môse ba tôbane mbia jam, a wo fe te fombô bidime biap e môse ba tôbane mbia jam, a te nnambe akume dap e môse ba tôbane mbia jam.
Te tebe maʼane me zen a wôé bôte ba tup, nge koñe bôt ba nyiñ môse yʼôlun!
Amu môse Nti ô ntoo bebé asu meyoñe mese; aval ô nga bo, nde ba ye bo wo. Maʼane môé ma ye ku e nlô wôé yôp.
Avale mi nga nyu e nkôle wom ô nʼétyi yôp, avale te meyoñ mese ma ye nyu tekʼawoʼon, ba ye nyu a min, ba ye bo ane nge be nji tame veebe.
Ve ba ba nyiñ ba ye bo nkôle Siôn, ba ye bo étyi, a nda Yakob ja ye beta nyoñe biôme bié.
Nda Yakob ja ye bo nduan a nyô Yôsep ki nkabaʼa nduan; ve nda Esô ja ye bo mimbop nje nda Yakob a nyô Yôsep ba ye diʼi; teke môt éziñ a ye nyiñ e nda Esô, amu Nti a kobôya.
Ba ya Négéb ba ye nyoñe nkôle Esô, ba ya Séféla ki si Befilisteñ; ba ye nyoñe fé Efrayim a fé ya Samari; Bényamin a ye nyoñe Galad
bekee minkôm, nkane mewosane bone bʼIsraél, ba ye nyoñe si Bekananééñ a kui Sarépta, a bekee minkôme ya Yérusalém be ne Séfarad ba ye nyoñe bitisone ya Négéb.
Bekôté bôt ba ye bete nkôle Siôn, asu ya tyiʼi nkôl Esô mejô; a njôan wo ye bo wu Nti.
Nti a nga kobô Yôna, mone Amitaé na: 
Kôlôʼô si, kele Ninive, beta tison ate; kobôʼô be na: Mbia mimboon miap mi beteya a kui ma e nsoé dis. 
Ane Yôna a nga kôlô si a tube mise me Nti a ke e tison Tarsis. Ane a nga siliki e tison Yafô, a koone sitima a kele e Tarsis. Nde a nga yaʼane moné dulu, a dañ e sitima na ba be be be ke Tarsis a tube Nti.
Ve Nti a nga bo na beta évuñulu a vuñ e mañe yôp; sitima a nga liʼi tyôtyoé ya kubu. 
Ane bôt ba wulu sitima be nga ko woñ; nde môt ase a nga yeʼelan e zambe wé; ane be nga wua biôm bi mbe sitima e mañ été na sitima a bo éveves. Ve Yôna a nga sis e sitima si, ve bômbô si a ke ôyo melom. 
Ane ntebʼôsu bewulu sitima a nga subu nye bebé a sili nye na: Amu jé wo ke ôyo? Kôlôʼô si a loone Zambe wôé! Ndôʼôtô na Zambe ate a ye ko bia éngôngo ane bi ne bo te wu. 
Ane môt ase a nga jô nyô mboʼo na: Zaʼan bi bo asimba , bi yem za ya be bia a dutu bia njuʼu wu. Nde be nga bo asimba : ane é nga bi Yôna. 
Ane be nga jô nye na: Kate bia ye sa wo wo dutu bidim bi e be bia? Wo bo jé? Wo so vé? Ô ne môte ya si fé? Ô ne mone za ayoñ? 
Ane a nga yalane na: Me ne mone Beyude ma ko Nti woñ, Zambe ya yôp, nyô a nga té mañ a si. 
Ane bôt bete be nga dañe ko woñ a sili nye na: Zʼavale jam ô nga bo le! Amu be nga yeme na a nga tub asu Nti: amu émien a nga kate be nalé. 
Ane be nga sili nye na: Bi bo wo aya ndemben mañ ma ye suu ayaa mfaʼa wongan? Amu éyoñe te ébien mañ me nga dañe dañ bo ayok. 
Nde a nga yalane be na: Nyoñane ma a wua ma e mañ, éyoñe te mañ ma ye bo mia ne mieññ: amu ma yeme na ma ma dutu mia e beta ôkôse nyô. 
Ane bôt bete be nga veʼele fule sitima na be ke kindik, ve teke ngu amu mañ me nga dañ dañ bo be ayok. 
Ane be nga yeʼelane Nti a jô na: A Nti, bia yeʼelane wo na bi bo te jañ amu ényiñe môte nyô, a te kañese na bi beʼe ajô ya metyi me ne te bijô! Amu womien, a Nti, ô boya ane womien wo yene mvaé. 
Ane be nga nyoñ Yôna a wua nye e mañ été: ane ayoʼo mañ é nga man. 
Nde beta woñ a nga dañe bi bôte bete: ane be nga ve Nti mimvean a tiñeti nye metiñ. Kos ja yô Yôna e kindik
Ane Nti a nga kôm beta kos ya mine Yôna. Nde a nga tabe abume kos été môse mila a melu mela. 
Yôna a too abume kos été, ane a nga yeʼelane Nti, e Zambe wé. 
Ane a nga jô na: Ôlune wom été me nga loone Nti Ane a nga yalane ma. Me too vôm ya miñwuan, ane me nga loone wo na ô volô ma: Nde ô nga wôʼô tyiñe jam.
Ô nga wua ma e tem édoʼo mañ été. A ndône mendim é nga yandane ma. Mintyôa miôé mise a mendim môé mese bi nga dañe ma yôp.
A me nga jô na: Ô wuaya ma ôyap! Ve ma ye beta nyeʼe me fombôʼô nda jôé é ne étyi.
Mendim me yandaneya ma a kui jôé: Edoʼo mañ é bômaneya ma, Biloʼo ya ôsôé bi maneya yametan e nlô wom.
Me nga sis a kui vôm minkôle ya si nyô mi beme Mengôñ ya si me nga fete ma éyoñ jijia: Ve ô nga bete ma vevee me soʼo ébé é ne édok; A wo Nti ô ne Zambe wom.
Eyoñ nleme wom ô nga tek abume dam été Me nga simesane Nti. A meyeʼelane mam me nga kui e be wo. A kui e Nda jôé é ne étyi.
Ba ba timbi a zesé bengunemelan Te kañese na mvam jôé é kui e be be.
Mfaʼa wom ma ye tyiʼi wo biôm ya ve wo akéva Ma ye jalé mintiñetane miam: amu wo Nti ô nga nyii ma.
Ane Nti a nga kobô Yôna éyoñe baa na: 
Kôlôʼô si, kele Ninive, beta Tison ate, kate be foé nyô ma kate wo. 
Ane Yôna a nga kôlô si a ke e Ninive avale Nti a nga jô nye. Ninive a mbe étua beta tison môse mi dulu mila. 
Eyoñ Yôna a wuluya ngume môs , a nga yôtane na: A liʼiya foʼo ve melu mewôm menyin, wôna Ninive a ye tyamban! 
Ane bôte ya Ninive be nga buni nkobô Zambe. Ane be nga bendé ntyiane bidi, a jaé minkuta, ataté bôbenen a kui bôbetok. 
Ane foé é nga kui e be Njô bôte ya Ninive: ane a nga kôlô éto njôô jé, a vaa kôte jé, a jaé nkuta a tabe asubʼété. 
Ane a nga mialan foé nyô e Ninive na: Njô bôt a tyiʼiya a minkukuma mié mise na: Bôt, betit, mimbam mi beta biyem a mimbam mi bone biyem, môt a bo te tyeʼe jôm ya di nge nyu mendim. 
Bôt a betit be jaé minkuta, be loone Zambe a ngul ése a môt ase a bulane mvus e mbia ntabane wé a mboon évô ya mo mé! 
Za a yem nge Zambe a ye bulan a jôban a jôʼé ayaa dé da yôñ ane nduan, ndemben bia ye bo te jañ? 
Eyoñ Zambe a nga yene mboone wop, avalʼavé be nga bulane mvus e mbia mboone wobʼété, ane a nga jôban abé a nga tyiʼi na a bo be: nde a nga jôʼé te beta bo de.
Ane Yôna a nga wôʼô njaman Nti a nga jamé bôte ya Ninive abé a dañe yaa. 
Ane a nga yeʼelane Nti a jô nye na: Éé a Nti! ye sa jam me nga jô di éyoñ me mbe si jam? Jam ébien é nga tindi ma na me ke Tarsis nde ñhe di: Me nga yeme na ô ne Zambe a ne mvam a ñwôʼane bôt mintaé, ôteʼetek ya yaa, njalan a njaman , nyô a wôʼô jôban abé a te kômesane na a bo. 
Eyoñ ji a Nti, a ntoo ve nyoñ ényiñe jam: amu ma yene awu mvaé a dañʼényiñ. 
Ane Nti a nga yalan nye na: Ye wo bo mvaé ane wo yaa? 
Ane Yôna a nga kôlô tison a ke tabe mfaʼa jôp da tôô tison. Ane a nga lôñe émien ébem, a tabe si e vôm évôvoé é mbe, a yangeʼe yen jam da ye kui tison Ninive. 
Ane Zambe Nti a nga kôm élé bek é faa a yaé Yôna e nlô yôp a ve nye évôvoé a vaa ôlun ô mbe nye nlem : nde a nga dañe vak, amu élé beʼe te. 
Tyé kpwaa, éyoñ éfufup ja taté faé nde Zambe a nga kôme fos, ane é nga di beʼe nyô: nde é nga mane kôt. 
Eyoñe jôp é nga tôʼô, Zambe a nga lôme beta évuñulu a too ayôñ, a soʼo e jôp da tôô; ane ayôñe jôp é nga jimbi Yôna e nlô, nde atek é nga bi nye, ane a nga ku si, a nga sili na a wu, nye na: Awu é ne ma mvaé a dañe ényiñ. 
Ane Zambe a nga sili Yôna na: Ye wo bo mvaé ane wo yaa amu ajô élé bek? Yôna na: Ma bo mvaé ane ma yaa, a jeñe awu. 
Nde Nti a nga jô Yôna na: Wo wôʼô ôlun ajô élé bek nje ô nji nyoñe njuʼu éziñ nge yale kik, é nga faa alu da a kôte fe alu da. 
Ve wo kômbô na me bo te wôʼô ôlun ajô Ninive, a ko nye éngôngo, beta tison ate, vôm bôt ba nyiñ a lôte toyini ntet a mewôm mebaé be too te yeme kandé mbo nnôm a mbo ngal, avale te fe bizuʼu biyem.
Nkobô Nti ô nga kui be Miké, môte ya Morését, melu Yôtam, e ma me Akaz a ma me Ezékias, bejô bôte ya Yuda be nga too, nkobô te ô too ajô bitison: Samari a Yérusalém.
Mia meyoñ mese vôʼôlaʼan! Keʼe alo a si, a jôm ése ô bili! Nti Emien a zu bo ngaa ya boʼolô wo, Nti, Nyô a so étabaʼa jé é nʼétyi!
Amu ô lôô Nti a so étabaʼa jé, a sis, a wulu e mevôme ya si nyô me nʼôyabe yôp.
Minkô mia nyemé e mebo mé si, mimbiʼili mia kandeban ane éko é ne fefele nduan, ane mendim ma lôt avô ayo nkô.
Jame te ese da boban amu mbia mboone Yakob, amu mam abé ya nda Israél! Mbia mboone Yakob a ne jé? Ye sa Samari, nlô tison Israél? Bito bikôndôʼô yôbe ya Yuda bi ne jé? Ye sa Yérusalém, nlô tison Yuda?
Ajô te Nti a jô na: Ma ye kôñelane Samari a bo avise mekok e nʼafan asu ya bé afube ndiʼi woon; ma ye sôʼôlô mekoʼo mé mbiʼili si, a ma ye bo mimbôkaʼa mié mi yené atan.
Bengunemelane bé bese ba ye buʼubane bifus, a memvaka a nga nyoñ ma ye diʼibane nduan, biveʼelaʼa bezambe bié, ma ye bo bie bifus, amu a nga kuse biôm bite bise a tañ ja so ébamba jé, a bia ye fe volô asu ya yaʼane bebo ébamba befe.
Ajô te, ma Miké, ma zu yi a yôn, ma zu wulu minsoé mebo a nyôle nsoé, ma zu yôn ane benyôk, a yi ane beéngutu.
Amu be se nguleya saé aveñe Samari, e ne anen a kui e Yuda. Ntyaman ô keya kui e Yérusalém émien, e tison ényiñe ya bôte bam é tii.
Te katane foé éte e tisone Gat, môt éziñ a boʼo te kuli miliʼi mis ne tya! E Bét-Léafra, ma bume mbuluʼu été.
E minga a too Safir a lôtôk a too soé, nalé fe njalan a ôson e minga a too Sanan, a nji bo ayoʼo ya kui e tison atan. Minyôn mia so e tisone Bét-Essél, amu é nji ke fe bo mia asoé.
E minga a too tisone Marôt a bili mvaé, ve nlem ô kumetaʼan, amu bidime Nti a lôm, bi kuiya e mimbé ya Yérusalém.
A mia bôt mi too Lakis, tiñetaʼan bevagoñ a bikabela bienan! Amu mi nga vu mbia mimboon mi Israél, a dutu Yérusalém na a bene njôane wom.
Ajô te mia ye kandane bôte be too tisone Morését-Gat, wôna tisone Akzib ki ja ye bo te volô bejô bôte ya ayoñ Israél.
A mia bôt mi too Maréka, Nti a ye kalane mia e mo me mfefé môt mfaʼa mewosan. Bivete ya Israél bi ne njalan a duma bia ye ke sobô mbas akoʼo Adulam.
Téane bisile bienan miabebien, sôtébaʼan mintui, a bôt be too Yérusalém! Nalé nlô wônan wo ye bi ayan ane nlô ndôé. Yônane bone benan mia dañe nyeʼe, amu ba ye kee be mekaban, ôyap a mia.
Bidim a bôt ba fase mam me nʼékotekot, a kômesane mboon abé éyoñe be bôô binoñe biap a alu! Eyoñe môs ô kuiya, ba bo e jam ba te kômesan, nge be bili mezene ya bo de.
Ba nyamete mefup, a nyoñe me a ngu, avale te fe menda, ba wôlé me; ba tibili bialébialé a nda bôte jé, môt a ngab éliʼi jé.
Ajô te Nti a jô avale di na: Tame yen, ma simesane bidim asu ayoñe bôte di; mia ye bo te kamane tyiñe jenan, a mia ye bo te wulu nlô ô tele, amu éyoñ é ne ji bidim.
Eyoñe te ba ye tote bifia ya éfuse jia ji, ba ye yia jia ñyône ji amu wo: Ba ye jô na: Bi maneya kui azoé, ayoñe dangan e maneya dimili mesi mé, e bôt ba titane bia e mefube mangan ba kabane me e zañe jap. Amu jé ba sôté bia mintui?
Ajô te teke môte ya be mia a ye bi ngabe ya mesi ayoñe bôte Nti da ye kap.
Bôt bʼéziñ ba jô me na: Jôkéʼé kobô avale mame te, e ne asuʼu ya yemete na: Ôson ô ne teke asaʼale!
Ye wo kañese nkobô te a Nda bôte Yakob? Ye Nti a wôʼô jiʼa yaa avale te? Ye nne a zu a bo mam nalé? Ve yemane na mejô mam me ne mbamba mejô ve be bôt ba wulu ane da yian.
Ve Nti a jô mia na: Mi tebeya ane besiñe be bôte bam. Mia wôlé ngômesane ya yôp e be bôt ba so bita be kelek ôsu a ndi ése.
Mia titane binga yʼayoñe dam e menda map ba nyeʼe, mia vaa bone bap duma me nga ve be na: Be ne émbam nnôm éto.
Kôlaʼane si mi ke! Amu si mi too nyô é nji bo sii awoʼon; amu si éte é maneya bili mvin, ja ye soo mia mintaé, mintaé mia dañ anen.
Jé é ne nalé na: Môt ve tebe, a nga kobô zesé mejô a laane minsose na: Ma kate mia na: Mia ye bi woon a bilam bi bili Alkol! Nkulu mejô minsos a yiane bôte bete nye le!
E ne bebela na, ma ye kôane mia bese a mvoñe bôte Yakob! E ne bebela na: Ma ye sulane mia a mebukaʼa ya Israél! Ma ye sulane mia ane mintômba ya abemba, ane mbam biyem e vôme wo di; éduñ ja dañ môta binam ja ye bo.
E môt a yooé zen a tele mia ôsu; mi kôtébaneya, mia dii zen a ngu a mia kui atan. Nti, njô bôte wônan, nye a wulu mia.
Ma kobô mia a bete bʼôsu ya mvoñ bôte Yakob, bivete yʼayoñ Israél: ye ésaé jenan é nji bo na mi yeme nya ntyiʼane mejôô?
Ve mia vini jam e ne mvaé a mia nyeʼe di e ne abé , mia wôlé bôte biôm a kui ékôp a minsôn bia solé be bives.
Ya! Ba di minsôn mi bôte ya ayoñe dam, ba soé be ékôp a buʼu be bives, ba ba be mefus ane nge be ne tit ba futi viek.
Ajô te éyoñ ba ye yeʼelane Nti na a volô be, Nti a ye bo te yalane be, a ye vaa be mise nyô amu abé be nga bo.
Avale di nde Nti a jô bekulu mejô ba duʼu bôte bam: mbe ba kate foé mvoʼé éyoñe mesôñe map me bili jôme ya di, a wosan e môt ase a nji ve be jôm éziñ.
Amu mboone te, ñyemane mam ô maneya! Alu da ye vine be mia, mia bekulu mejô! Minkulane mejô mi maneya! Dibi da ye bômane mia ane éyoñe jôp é dimeya, mia ye bo te beta yene jôm!
Beyene mam ba ye bili ôsame, e bôt ba biʼi mame fe ba ye ve a ôson, bese ba ye buti mimvean amu zambe a ye bo te yalane be.
Ve ma me ne njalan a ngu, amu Nsisime Zambe; me bili nya ntyiʼane mejô, a me ne ayoʼo ya liti Yakob mbia mboone wé, a liti fe Israél abé dé.
Vôʼôlaʼan ñhe jame di, a minlô mi bôte ya nda Yakob, mia bejôô ya Nda Israél; mia mia ve nya ntyiʼane mejô a bo mbia jôm, a bulekane zôsôô ase,
mia mia lôñe Siôn a nkulane metyi, a lôñe fe Yérusalém a mboone nkpwala .
Bivete bié bia tyiʼi mejô amu éboteze, betuni bé ba yeʼele bôt amu tañ, bekulu mejô bé ba kulu mame ya akiti amu moné; a ba yeʼebe be Nti be jôʼô na: Ye Nti a nji bo e zañe jangan? Bidim bia ye bo te kui be bia.
Ajô te nde ba ye tyee Sioñ, ane afube bidi a nde Yérusalém a ye bo avise mekok , a nde nkôle ya Nda Zambe wo ye bo nkôl ô yianeya a afan.
A ye bo amané ya biyoñe na: Nkôle ya Nda Nti, wo ye tebe abôbône minkô, a wo ye betebane yôp a dañe minkôle mivok a meyoñ me bôt ma ye tinekane ke wé.
Meyoñ ya si nyô ma ye ke wé abui abui a jô na: Zaʼane bi bet nkôle Nti, Nda Zambe Yakob, nalé ate a ye yeʼele bia mezene mé, a éyoñe te bia ye wulu mezen a liti bia. Amu nne metiñ ma so Sioñ, a nne ajô Nti da so Yérusalém.
A ye bo ntyiʼi mejô e zañ ézuʼu meyoñ me bôt, a Ntyiʼi mejô ya biwôlô meyoñ me nʼôyap; a ye lui beta bibak a minkpwaté mekône miap, a lui fe atyeñ ya sebe bilé a mekoñe map; ayoñ da ye bo te bete nkpwaté mekôn a wosan ayoñ avok, a bôt ba ye bo te beta yéʼé mewosan.
Môt ase a ye tabe afube mindiʼi dé si, a e figié wé si, a teke môt a ye ndeñele be; amu anyu Nti ya minsamba mewosan e kobeya.
Eyoñe meyoñ me bôt ma wulu, ayoñ ese a jôé e zambe wé, bia bia wulu a jôé Nti, e Zambe wongan, nnôm éto a nnôm éto.
Môs wo zu, nalé Nti a jô, ma ye nyoñe nyô a feñke, ma ye bulane soo nyô be nga titan, nyô me nga bo abé .
Ma ye bo mebukaʼa me soʼok e be nyô a feñke. Ma ye bo ayoñe bôt e ne ngu e soʼok e be nyô me nga telé fefe; a Nti a ye bo njô bôte wop e nkôle sioñe yôp, ataté éyoñe te a kui nnôm éto.
A wo, nkôle Yérusalém, wo wo fombô bôt ane ôzomezome nda bemombô, anaʼana, wo ye beta bi ngul éjôé jôé, avalʼane melu mvus. Yérusalém a ye beta bo nlô tisone ya Yuda.
Amu jé wo yône tyiñe yôp éyoñe ji? Ye njô bôt a nji bo be wo? Mintaé mia bi wo aya ane minga a kôʼôlô mie? Yʼamu mbôndé mefeʼe wôé a wuya?
A ngone Sioñ wôʼô mintaé a tat ane minga a kôʼôlô mie: Amu wo ye kui e tison atan éyoñe ji, a wo ye bo étabaʼa jôé e mefup, wo ye ke a kui Babilôn, nne ñhe wo ye kôtébane wé, e mo be besiñe bôé.
Eyoñe ji jama meyoñ me bôt a sulaneya a wosane wo; a jô na: A ne e mvin été, mise mangan me lôô Sioñ!
Ve jama meyoñ ate a ne teke yem asimesane Nti, a ne teke yeme mintyiʼane mié, a ne teke yeme na a maneya sulane nye ane mimbom mi ne nkaʼan afup été.
Kôlôʼô si, a ngone Sioñ ô tibi mefese me mvoñ! Ma ye kôme wo nlaʼa étyé, a ma ye kôme wo biboʼos bi mvot, wo ye koʼo jama meyoñ me bôt, mefoʼo map, wo ye ve me Nti, akume dap, wo ye ve de Nti ya si ése.
Mfaʼa wôé, a Bétléhém Efrata, wo ô ne tyôtyoé ézezañe betoyini ya Yuda été, nyô a ye bo njôô Israél a ye so be wo asu dam. Tine jé ja so ôyabe mvus, e melu ya nnôm éto.
Ajô te Nti a ye liʼi bôte bé, nté a yange na minga a yiane biaé a biaé monafam, éyoñe te mebukaʼa bobenyañ ma ye beta zu be bone bʼIsraél.
A ye tebe a ve be bidi a ngule Nti, a éjijine ya jôé Nti, e Zambe wé; a ba ye bi étabaʼa ya buni éyoñ ése. Amu ataté éyoñe ji, a wum a kui mekuʼu ya si nyô.
Nye a soo mvoʼé ! Eyoñ Beasirieñ ba ye zu e si jangan, a nyiine menda bejô bôte mangan, bia ye telé nye bebaʼale mintômba zamgbwa, a bivete yʼayoñ muam e ngame yat.
Ba ye jôô si yʼAsiri a nkpwaté mekôn, a sii Nimrôd e mimbé mié été. Nalé a ye kôté bia be mon Asirieñ, éyoñ a ye zu e si jangan, a éyoñ a ye nyiin éfuse si jangan.
Mebukaʼa me Yakob ma ye bo e zañe jama meyoñ ane mfô mendim a so be Nti, ane mendim me ne bilok, nge timbi e be bôt.
Mebukaʼa me Yakob ma ye bo e zañe meyoñ , e jama meyoñ me bôt été, ane ngbwengbwem ézezañe betite ya fé, ane étoñe ngbwengbwem e mbam mintômba a bikela été; éyoñ ja lôt, ja tibi a nyap, a teke môt a nyii.
E wo wôé ô betebaʼane be besiñe bôé, a besiñe bôé be ntoo ve wôéban!
Môs wo zu, nalé Nti a jô, ma ye vaa bikabela biôé ézezañe jôé;
ma ye vaa bitisone ya si jôé; a ma ye tyam aleme dôé;
ma ye vaa mam me ngbwee e mo môé; a wo ye bo te beta bi bebo majik;
ma ye vaa bengunemelan a bengunemelan be ne kpwelan ézezañe jôé; a wo ye bo te beta kute meboñe si ôsu ya biôm ô nga bo a mo môé;
ma ye findi mekôn mʼakéra môé ézezañe jôé, a ma ye tyame bitisone biôé.
Ma ye liti akunaʼa dam, ayoʼo été a ayaa été, e be meyoñ me nga bo te wôʼô ma.
Vôʼôlaʼan e jame Nti a jô! A bendé me na me suñ ajô dé, me kate de tyiñe yôp. E vôme beta minkô a bone minkô be né.
Vôʼôlaʼan ajô Nti a bili a mia minkô! A mia mimbôkaʼa mi si mi ne te tyendé, ajô Nti a bili a e bôte bé nde di! A bo nkat ajô ba Israél.
A bôte bam, me nga bo mia jé? Me nga ve mia ateʼe nyôle vé? Yalaʼane ma!
Ye nsoone me nga soo mia Ejipte? Ye nkôtan me nga kôté mia nda belo? Ye nlôman me nga lôme mia belitizen: Môze, Aron a Miriam?
A bôte bam mi simesaʼane ñhe e jame Balak, njô bôte ya Môab a nga bôndé, éyalane Balam e mone Béor a nga yalan.
Ma ye tebe asu Nti me bili jé mo? Ye vitibi ôsu Zambe a ne yôb été nga? Ye ma ye tebe asu dé me bili mimvean mia diʼibane ngumba? Me bili bitoñ benyak bi ne mbu wua?
Ye Nti a yi betoyini beyôm mintômba? Bizuʼu bi atôñe mbon? Ye ma ye ve ntôle monafame wom asu maʼane ya mbia nlô wom? Mone ya minsône miam asu abé dame mamien?
A môt, be litiya wo Jam e ne mvaé, jame Nti a sili wo e ne ve na: Nsemane nya ntyiʼane mejôô, nyeʼane ya bo mvaé, a ntôñane zene Zambe wôé a liti wo.
Tyiñe Nti ja loone tison, a ye nyii ba ba ko jôé dé woñ. Vôʼôlaʼan, a ayoñ a ékôane bôte ya tison,
ye me ne nguleya jibi mame ma: nda abé, akum é ne mvin, ôvek ô nʼések a biyoʼé?
Ye me ne jamé: asu minlôt mi nʼékotekot, a nkuta be maneya vaa bekili?
E tisone minkukum yʼété mi ntoo njalan a mboone nkpwala , a e bôt be too été ba kobô nkobô mekut e menyu mab été, ôyeme viap ô ne ve meduʼan.
Ajô te me nga bo wo na ô kon, amu mbane ya bôme wo, amu mbane ya sa biôme biôé, nalé a too vʼamu abé dôé.
Wo wo ye di ve te nguleya jaé. Mfumbale zaé a ye kôm éto be wo. Wo ye naane biôme fefe, ve te nguleya baʼale bie; jôme wo ye baʼale, Nkpwaté mekôn wo ye bi je.
Wo ye bé bidi, ve teke kôane bie. Wo ye bu bikañ, ve teke wobane mbon, wo ye miate bibuma bi ndik ve teke nyu woon.
Wo baʼale memvinda me Omri, a mimboon mise nda Akab é nga bo. Mia wulu e mefeʼe mab été, ajô te ma ye bo wo ne sangaññ. Mia bôt mi too Yérusalém, mia ye bo éwovioé, a ôson wo ye bi bôte bam bese, wo ye fe bi Yérusalém.
Ngoʼo ma! Me ntoo ane bekôane bidi ya ésep, ane mekoloʼo bibuma bi ndik, éyoñe nya nkolane bibuma a maneya. Ve tekʼésañe ya di, teke ébuma jia ya bi bia jiʼa tôlôbô bite, mbie ma dañe nyeʼe!
Môt a nyeʼe Zambe a ne momo e si nyô éyoñe ji, zôsôa môt a jemban e bôt été. Bese be nʼasoé asu ya kuli metyi; môt ase a titane monyañ a avot.
Ba belane mo map asu ya bo abé , mvaé njô bôt a bo é ne éyoñ a yemete minkômbane mié, ntyiʼi mejô a sili tañe fe abet, beta môt a kobô asu ya volô ôzañ moné wé.
Nyô a dañe mbamba môt e be be a ne avalʼane nsinik, zôsôa môt a dañ abé ki ane nkaʼalé biyo. E môs wo zu nyoñe melep ô kpwaneya! Bemombô bôé, bekulu mejô be nga kate foé ajô môs ôte, éyoñe ji bese be ne feʼe ne vema.
Te bunane wua ya bôt be too mia bebé, nge tabe ndi a mvôé éziñ. Ôsu ya minga a bôô wo mebo, tabeʼe ntyel a mejô ma so wo anyu.
Amu monafam a taa ésaa wé, monaminga a sengane nyia wé mbom ki wo sengane ntyi. Besiñ be môt be ne bôte ya nda jé émien.
Ve ma ma kôñelan mfaʼa Nti a né, me too ndi e be Zambe a nyii ma; e Zambe wom a ye wôʼô ma.
A nsiñe wom, te vak amu ajô dam! Amu nge ma ku, me beta fe tebe tetele. Nge me too e dibi été, Nti a nʼéfufube jam.
Ma ye jibi ayaa Nti amu me nga bo nye abé , akekui a ye suñ ajô dam a tyiʼi ma ajô zôsôô . A ye zuu ma vôm éfufub é né, a ma ye nyeʼe me yenek zôsôô wé.
Nsiñe minga wom a ye yene jame te, ôson wo ye jaé nye nyô. A mbe a siliʼi na: Nti, e Zambe wôé, a ne vé? Mise mam ma ye fombô ve nye; éyoñe ji ba tibi nye mebo si ane mbotoʼo ya zene yôp.
E môs ba ye beta lôñe mimfine miôé, môs ôte ba ye sulu minné miôé.
Môs ôte bôt ba ye zu be wo be soʼo Asiri a bitisone yʼEjipte, ataté Ejipte a kui ôsôé, ataté mañ ma a kui ma mevok, ataté nkôle wu a kui wu ôvok
si ja ye bo bilik amu bôt be too été, amu ébuma ya mimboone miap.
Vaʼa bôte bôé bidi a ntume wôé, mbame biyem ô ne ngabe jôé ñwô ô too étam afan été ézezañe Karmel! Be jaʼak e Basañ a e Galad avalʼane melu mvus.
Avalʼane melu ô nga kôlô si yʼEjipte, ma ye liti nye bitua bi mam.
Meyoñ me bôt ma ye yene de a bo feʼe ne vema, akôsa bo ngule jap ése; ma ye buti wo anyu, melo map ma ye bo ndok.
Ba ye nyiane mbuluk ane nyo, ane betite ya si ba nyiʼitan; ba ye vame mesoé map a woñ ôse, a zu be Nti, e Zambe wongan; ba ye ko woñ, ba ye ko wo woñ;
Za a ne Zambe ane wo, nyô a jamé ékop a lôte mbia mboon amu a kamane mebukaʼa ya ngabe jôé? A ne te baʼale ayaa nnôm éto, amu a nyeʼe mvam.
A ye fe ko bia éngôngo, a ye futi bikobe biangan e mebo mangane si; wo ye wua abé dap édoʼo mañ été,
wo ye liti Yakob nyeʼane wôé ô ne te tyendé, a wo ye liti Abraham mvam aval ô nga kane bʼésaa bangan ngana melu mvus.
Nkulane mejô asu Ninive. Kalate ñyenane mame Nahum môte ya Elkôs.
Nti a ne e Zambe a nʼaban, a kun émien; Nti a kun émien, a ne njalan a ayaa; Nti a kun émien e be besiñe bé, teke jamé be.
Nti a ne te jiʼa yaa, anene dé da so e ngule jé; a ne te jamé môt a bili mekua; Nti a lôt ôlende été a ôkôs été. Minkut mmie mi ne mbuluk ya mebo mé si.
A bamé mañ, me ve kôt, a vele asôé ese. Basañ a Karmel ba joʼolan. Sam ya Libañ fe ja joʼolan.
A bo minkôle na mi fôʼôsan; a bone minkôle na mi nyemé si ja bulekan asu dé émo a bôte bese be too été.
Za a ne jibi ayaa dé? A za a ne tebe ayôñ ayaa dé e ngame yat? ayaa dé da mialan ane nduan a bôé mekôk.
Nti a ne mbamba môt, a ne vôme ya sobô e môse ya njuk; a baʼale ba ba ke sobô be nye, jaʼan éyoñe ntyôa ô ne ngu wo lôt.
Ve a ye jiane vôme nyôna ne meñ a mendim ya ndôn, a a ye tôñesane besiñe bé akekui dibi été.
Mia bôndé feʼe ya bo Nti jé? Nye a jian ne meñ! Ôlun woo ye ke bo biyoñ bibaé.
Toʼo be maneya tiñetan ane minsinik, toʼo be biliya a nyuane bilam, ba ye mane diʼi bese ane minkôte bilok.
Môt a nga bôndé feʼe ya bo Nti abé a nga so be wo, nyô a nga bili asimesane momo môt.
Avale di nde Nti a jô na: Nge be ne bese, toʼo be ne abui aya nge ngu, ba ye jañ, jôm teke liʼi. Akôsa bo me nga liti wo njuk maa ye ke beta liti wo wô.
Eyoñe ji ma ye buʼu ébôñeté jé é vase be wo, a ma ye té mengataʼa môé.
A Ninive, jame Nti a bendé ajô dôé nde di: Wo ye bo te beta bi mvoñe bôt é beʼe jôé dôé; ma ye vaa ngunemelan é ne nkpwelan a éveʼela é ne mboon a nyeman étyé e ndaa Zambe wôé; ma ye faʼa soñe jôé amu ô nji beta bo mfañe jôm.
Mbeʼe mbañete a mate mbil e minkôle yôp, a kate mbamba foé ya mvoʼé : Jeme mebôʼô môé a Yuda, boʼok e mam ô nga tiñeti amu mbia môt ate a ye bo te beta lôte wo zañ, ngule jé é maneya ne meñ.
Nyô a tyame minlam a zu wosane wo, baʼaleʼe ôleme viôé! Mombôʼô e zene yôp! Yemeteʼe angeteñ dôé, boʼo ayok a ngule jôé ése!
Amu Nti a beta telé étôtoʼo Yakob, avale fe ane duma Israél, amu besa biôm be nga sa be a mane tyiʼi mintyaé mindiʼi miap.
Ebene ya mimbene mié é ne nduban évele; Bezimbi be beʼe mengômesan me ne nyôl angôô. Eyoñe bevagoñ ba bete nnoñ, bityé biab bia ngemban ane nduan, a mekoñ ma fôʼôsan.
Bevagoñ ba wulu minjoñ a ayoʼo ese, a vasane mevôm mevôm. Bia yené vʼane belambe, bi wuluʼu fʼavô ane feleves.
Njô bôte ya Ninive a loone biwôlô bezimbi bié ve ba zu ba kolé abak éyoñ ba wulu, ba ke mbi akaʼa ya tison a tebe mvus ében.
Mimbé ya ôsôé mi yombôya, a nda njô bôt é kuya si!
Eveʼela Zambe minga é ntele nsoé, be vaaya je. E binga ba baʼale je ba tat ane vôme bezum ba yôn; ôlune wob été, ba kute mo tôé.
Ninive, aso melu mvus, a nga funane fôndô mendim, éyoñe ji mese me nga mane kui atan! Tebaʼane mvoʼé , yemane ngu! Ve teke môt a fombô mvus!
Wôlaʼane argent, Wôlaʼane or, bi ne bidi bi biôm bi ne tekʼamané, avise ya mevale me biôm mese me nʼédima!
Biôme bise bi ne mfitan, nteʼane si, ntyaʼan, ngule nlem ja man. meboñ ma nyiʼibi menyôl ma fôʼôban, a mesu ma bo éyôé.
Abôʼa bengbwengbwem e ne vé? Bitoñ bengbwengbwem bi nga boʼo bi koʼone bidi biabe valé éyoñe nnôme ngbwengbwem a mbe a kele nsôm, minlem mi bon mi nji tyebe yôb a môt éziñ.
Nnôme ngbwengbwem a mbe a lamesaʼan mfaʼa ya ve bone bé bidi, a mbe a wôék asu beyale bé; a mbe a jaléʼé mefub mé a betit a bi, a mebôʼa mé a mimbaane betit.
Bidim a tison ja kuli metyi, nyô é ne njalan a wup a bikôʼôs, nyô é ne njalan a ñwôlane bôte biôm a nji jeñe biôme ya bi.
Eduñe nkasa a éduñe minka; bikabela bia yôô, bevagoñ ba sembe.
Bikabela bia kui bita, nkpwaté mekôn wo ngemban, akoñ da kuli minkôkô mié; ézuʼu bôt é maneya balé meveñ! Mimbim mi ngunu si! Mimbim tekʼalañé! Bôt ba ke ba kolé mimbim!
Amu abui mejian me minga ébamba, njalan a bijañ, ntebʼôsu mame me ngbwee, a nga kuane meyoñ me bôt a mejiane mé, a kuane fe meyoñ me bôt a ngbwele jé.
Me ne wo ngame yat, nalé Nti ya minsamba mewosan a jô, ma ye ves éziñgi jôé a beté wo je asu, ma ye liti meyoñ e soé jôé, a ôsone viôé e be bijôé ya si nyô.
Ma ye kute wo mbuan asu, ma ye vaa abeñe dôé, a ma ye bo wo jôme bôt ba beme mis.
Nalé ate môt ase a ye yene wo a ye tub a ke wo ôyap, a jô na: Ninive a ntoo bilik. Za a ye ko nye éngôngo? Mvolane nlem wo ye so nye vé?
A Ninive, ye wo dañe Tebés, tison é ne nlôñan e zañ asôé, mbômaʼane a mendim? Nkaʼalé wé ô mbe mañ, mañ me too fe mfine wé.
Etiôpi é nga bili ngul é ne te nné, nalé fe Ejipte. Bôte ya But a ba ya Libi be mbe bôt mia be be mi nga bo élat.
Ve da nye fe a keya mekaban, a nga ke a too nkôm; minkeñelé mi bone mié fe mi nga koʼoban e fefele minjoñ mise. Be nga kabane benya bôtô bé a mboon asimba , e beta be bôte bé be mbe ntiñetane bengôkop.
Wo fe wo ye bili bilam, wo ye sobô; wo fe wo ye jeñ asoé ya sobô besiñe bôé.
Aleme dôé ese e ne ane bibuma befigié bi maneya tôlôbô bi ntoo nteʼan abui; éyoñ ba suʼu befigié, bibuma bite bia ku anyu ya nyô ase a kômbô di bie.
Bôt ô bili be ne ve binga be too ézezañe jôé. Mimbé ya si jôé mia yombô asu besiñe bôé ne ngeññ. Nduan ja diʼi mengôñe môé.
Laane mendim, a bôte ya Ninive amu ndilane ba ye dili mia bita wo ye kui be wo! Kômʼaleme dôé! Nyiʼin e mbotoʼo été a tibi ékon a mebo! Betaʼa kôm ébé ba diʼi brik!
Vôm ate nduan ja ye mine wo nkpwaté mekôn wo ye wôé wo, wo ye wôé wo ane meselek! Boʼo womien avis ane meselek! Boʼo womien avis ane bitandak!
Ô nga bulane bebo makite bôé be bo abui a dañ ateté ya yôp; aselek da ndamé mefab a yele.
Bebaʼale bôé be ne bitandak, bebo bisaé bôé ane mbame bembaʼasan, ba bebe minkaʼalé mi sam, éyoñ aveb e né. Eyoñe jôp da tôô, ba mane yele, teke na môt a ne beta yem e vôm be mbe.
A njô bôte yʼAsiri, bebaʼale mintômba bôé ba ke ôyo, biwôlô bi bôte biôé bi tele teke fôʼôsan: e bôte bôé be maneya mialan e minkôle minkô, a môt ya kôane be vôme wua a nji bo.
Teke mvolan ô ne yené asu aveñe dôé. Fôle jôé é ne ve nyô ja wôé. Ba bese ba ye wôʼô be kobôʼô ajô dôé, ba ye kute wo kôp; amu za nye ézezame jôé é nga bo te nambe teke awoʼon?
Mbeʼe nkulu mejô Habakuk a nga yen.
Ma ye loon a kui éyoñ évé a Nti, wo teke wôk? A kui éyoñ évé ma ye yône na: Evô, wo teke nyii ma?
Amu jé wo kañese na me yen abé ? A amu jé wo yen étibelaʼa vʼa mis? Endaman a évô bi ne ma ôsu, ntañete ô ne, a meluman ma boban.
Ajô te metiñ me ntoo atek, a nya ntyiʼane mejôô a nji fe bo, amu mbo abé a miate zôsôa môt, ajô te ékotekote ntyiʼane mejô é né.
Fombaʼan e meyoñ me bôt été, yenan a kam beta nkaman, amu melu menane ma, môt éziñ a bo ésaé, ve mi se nguleya buni nge ba kate mia je.
Mi lôô! Ma zu soo Bekaldééñ, e bôt be ne te éngôngo, ve be too njet, ba tyiʼilane mesi, a wôlé éza menda.
Ayoñe te e ne angôndô a éko woñ, ébien da tyik abime si da yiane nyoñ.
Bikabela bié bia mate a dañe beze, ayoʼo fe a dañe mekamenyañ ya mamengôʼé. Bewulu bikabela bé ba sôʼôlô dulu ôsu, éyoñ ba zu ôyap, ba yele vʼane vôme ndôé ja bi jôm a ye di.
Bôt bete bese ba zu asu évô; asu dap é dene vʼôsu, ba bo bôt ba bi minkôm, vʼane nselek.
Ba biasé bejô bôt, be lôô bone bejô bôt ve bivôé. Olem ôse ô ne fe be ve bivôé. Ba bo avise tyia a nyoñe de éyoñe jia.
Mvuse ya valé, ba beta vumelan avale mboone mame dap, e zambe wop a ne ve ngule jap.
Ve wo, aso nnôm éto ye ô nji bo Nti, nyô a ne Zambe, éñwom a nʼétyi? Bia ye bo te wu! A Nti, ô nga telé nye na a bo ntyiʼi mejô; a akôme dam, ô nga yemete nye na a ve bôte melep .
Mise môé ma dañe mfuban Ndʼô se nguleya jibi yen abé . Ô se nguleya fombô ékpweʼele. Amu jé ñhe wo fombô bekoñe bôt, a tabe évô éyoñe môt a ne abé a mine nyô a dañe nye zôsôô ?
Wo belane bôt ane kose ya mañ, ane bone betit be ne te bi njôô.
A dutu bese a nnop, a dutu be avote dé été, a kôane be e tane jé été, éyoñe te a vak a fôn.
Mvus éte a ve avote dé étyiʼa, a ve fe tane jé ôlobinda, amu mbie bia ve ngabe jé anen, a ve fe nye bidi abui.
Ajô te ñhe ye a ye mane vaa biôm bise bi ne avote dé été, a ke ôsu a jiane meyoñ tekʼéngôngo?
Ma fe ma zu tebe e vôm me wôʼô mombô. Ma zu tebe ôzomezome nda yôp. Ma zu fombô, me yene jame Nti a ye jô ma a jam ma ye yalan ajô ya minjaʼane miam.
Ane Nti a nga yalane me na: Tiliʼi ñyenan jam, kpwele de e mekok , éyoñe te ba ye lañe wô tyiʼibi tyiʼibi.
Amu ñyenane te ô bili ngum éyoñ ô ne ntelan. Nyenane te ô mbeme tôéban teke meduʼan. Nge wo bo te jiʼa tôéban, yangeʼe, amu wo ye foʼo tôéban, teke selan. A éyoñe ya ntôéban ja ye bo te subu ôsu.
Tame yene nleme ya môt a tibili bôt ô ne mvusan, ô se ke zôsôô abume dé été, ve zôsôa môt a ye nyiñ amu mbunane wé.
E ne bebela na woon a ne nkoñe bôt. Nalé fe môt a ne mebun teke tabe ne séé, a ndamé éngoñe jé ane vôme ya miñwuan, a ne teke jaé ane awu. A dutu meyoñ me bôt mese e bʼémien,
ye balé bete bese ba ye bo te bo nye jôme nkana ? Jôme éwovioé a asoé ba? Ba ye jô na: Bidim a môt a kôane biôm Bi nji bo émbié. A kui éyoñ évé? Za a beté adite mbeʼe ya memvôla mé!
Ye bôt ô bili memvôla ba ye bo te kôlô si atemetem? Ba ba ye fôʼô wo, ye ba ye bo te vee ôyo? Wo ye bo jôme jabe ya nsa!
Amu ô nga sa meyoñ me bôt abui, ajô te meyoñ me bôte mevoʼo mese ma ye sa wo, amu metyi me môt, amu évô ô nga bo e si jangan, tison a bôte bese be too été.
Bidim a môt a jeñ ékotekote mvaé asu ya nda jé, nalé ate a ye lôñe dumbaʼa dé e mebôbône minkôle yôp na bidim bi bo te kui e vôm a né.
Yene na ô tyiʼiya asu ôsone ya nda jôé; éyoñ ô nga wôé abui meyoñ me bôt ényiñe jôé le ô nga selan.
Amu akok da yôn e mfine nda , a ntuʼa wo yalane de e mfaʼa ya andil.
Bidim a môt a lôñe tison a nkulane metyi, nyô a lôñe tison a mboone mbia be mam.
Ye jame di e nji so e be Nti ya minsamba mewosan na: Meyoñ me bôt ma jalé mebien njuk asu nduan, a minsamba mi bôt mia wu njuʼu zesé?
Amu si nyô ja ye jaé a ñyeman étôtoʼo Nti, avale fʼane mendim ma yandan édoʼo mañ.
Bidim a môt a nyuu môt ba nye be too jôm a te sôé nsu, a bo nye na a sok a tebe sôsoé!
Yeme na ô jaéya a ôson, sa ñhe a duma; womiene fe ô ntoo ve nyu a tebe sôsoé! Elaé ayaa Nti ya mbo nnôme wé ja ye kôñelan abé be wo; duma dôé da ye bili ôson!
amu évô ô nga bo Libañ ja ye late wo a abuk, a jôme mimbame betite miôé mi nga tibi ja ye buʼu be a woñ, amu nkulane metyi me môt, amu évô é nga boban e si, e tison a e be bôt be too été.
Ngunemelan ja volô jé ane mbo biôm a mo a kpwele je, nalé fe éveʼela é ne mboon a nyeman étyé ja yeʼele minsos. Ane môt a nga bo je a tabe je ndi a kui vôme ya bo azezambe e ne teke kobô?
bidim a nyô a jô élé na: Tebeʼe tetele! A akoʼo e too évôle na: Veʼe ôyo! Ye akoʼo te e ne yeʼele jôm? Toʼo e bili or nge argent. Te kʼéveʼelaʼa nsisim akoʼo te e bili.
Ve Nti ke a ne e Nda Zambe jé é nʼétyi, si ése é kpwaʼa ne kubuk asu dé!
Meyeʼelan me nkulu mejô Habakuk a nga yeʼelan me too ane jia du:
A Nti, me wôʼôya jam ô nga jô, a Nti, ma ko mimboone mi mam miôé woñ kelʼôsu a bo nalé mimbu mia zu! Ane mimbu mia lôt, boʼo na bôt be yeme mie ve ayaa dôé été, ô simesaʼane nkoon éngôngole wôé.
Zambe a so Téman, Nyô a nʼétyi a so nkôle Parañ. Nyô a nʼéjijin a buti yôp, si ése é jaéya a duma dé.
A faé anʼéfufup; minkôkô mia téé nye wo; ngule jé é solô nje le!
Ebubua ôkon ja wulu nyʼôsu, ôkone tit wo so nye mebo si,
a tebe a veʼe si. A fombô a bo na meyoñ me bôt me siʼan; minkôle mi too nnôm éto mia kandan, a bone minkôle ya melu kôa ba nyemé. Avale te fe bone mezene ya melu kôa.
Me lôô menda bindelé ya Kusan me ntoo zesé jôm, bitabaʼa ya si Madian bia fôʼôban,
Ye Nti a yaa asôé? Ye ayaa dôé da fombô asôé? Ye ayoʼo dôé da fombô mañ, éyoñ wo bet e bikabela biôé yôp, e bevagoñe bôé yôp?
Mfane wôé ô ntoo nsoé, mengana môé me ne mekoñe ya nkobô wôé. Wo sale si a asôé.
Minkôle mia yene wo ve fôʼôban, ôkôse mendim wo lôt, édoʼo yee ja bete tyiñe jé a bete mo mé yôp.
Jôp a ngon ba tebe vôme wua, ba taté dulu a éfufube ya mekoñe môé, a minkôkô ya akoñe dôé.
Wo tyiʼilane si a ayoʼo ese, wo koʼo meyoñ me bôt a ayaa ese,
wo kui atan asu ya nyii ayoñe bôte dôé, asu ya nyii e môte wôé a ne ñwoʼone mbon. Wo buʼu ôtondé ya nda mbo mam abé , wo tyame je ne meñ.
Wo tube nlô bivete biap a mekoñe mabe mebien, mme ma kubu ma nyô anʼôkôs asu ya buʼu ma, be beteʼe metyiñ a mevak, avalʼane nge ba min éngôngole môt asoé.
Ô yoéya bikabela biôé zen e mañ, e avise beta mendim été.
Me wôʼôya, a biôme yʼabum été bi liʼibaneya, éduñe te é boya na biyaé biame fe bi fôʼôban. Bivese biam bi nga mane duñ, ma nyeñeban teke fôʼôsan, me yangeʼe môs ôlun, ñwô môt a dili bita a ye zu wosane ayoñ.
Amu figié aa ye ke beʼe sam, teke nkôane bibuma e mefub mindiʼi mi woon. Nwuman ôlivié a ye wum wo ye bo ateʼe nyô, mefup ma ye bo te yô bidi, mintômba a bikela bia ye man e mebemba été. Nalé fe teke benyak e mevôme map be wôʼô di.
Ve ma ma ye vak e be Nti, ma ye fôn e be Zambe ya nyiane wom.
Nti, éñwom, a ne e ngule jam, a kôñelane mebo mam me funane ma minkok a a bo na me wulu mevôm me nʼôyabe yôp. A évete beyia bia! E jia ji é yiʼabaʼan a memvet.
Ajô Nti, di e nga katebane be Sôfôni, mone Kusi, mone Gedalia, mone Amaria, mone Ezékias, melu Yôzias mone Amon a nga too njô bôt e Yuda:
Ma ye jiane biôm bise ne meñ e si nyô, nalé Nti a jô;
ma ye jiane bôt a betit, ma ye jian anone ya yôp a kose ya mañ, mam ma kolé bôt ôbak a e bôt be nʼabé, ma ye jiane jôm ése é ne môta binam e si nyô, nalé Nti a jô.
Ma ye same wo wom a liti Yuda njuk avale te fe ma ye bo e bôt bese be too Yérusalém; ma ye vaa jôm ése é liʼiya vôme nyô é too asu Baal. Jôé betuni ba saane nye, ba be bevee metunaʼa,
ba ba kute meboñe si e mendil, Ôsu ya ateté ya yôp, ba ba kute meboñe si a kalane Nti, be kalaʼane fe njô bôte wop.
Ba be nga lume Nti mvus a ba be nji jeñe Nti, nge sili nye mam.
Evô asu be Nti a too nnôm éto! Amu môse Nti ô ntoo bebé. Amu Nti a maneya kômesane metunaʼa, a maneya tun e bôt a nga bañete.
Ve e môse metunaʼa Nti, ma ye tebe bivet a bone be njô bôt e ngame yat. Nalé fe ma ye bo ba bese be beʼe mengômesan ya meyoñ mefe.
Môs ôte, ma ye tebe môt ase a yôô mbé ya Nda Zambe yôp e ngame yat, nalé fe mfaʼa ba jalé Nda Nti wop a évô a mvô.
Môs ôte, nalé Nti a jô, Minyôn mia ye wôʼé ataté mbé bekos, a mintat mfaʼa tison ôvok, a beta éduñ mfaʼa ya minkô.
Yian, a mia bôt mi too Makték! Amu bôte bese ya Kanaan be jañeya, ba bese be beʼe argent be maneya tyiʼiban.
Melu mete, ma ye tyase Yérusalém a belambe. A ma ye ke e bôt be vuʼu e biôm be maneya naane yôp e ngame yat, a mbe ba jô e minleme miap été na: Nti a ne teke bo mvaé ngʼabé.
Akume dap da ye saaban, a menda map ma ye liʼi bifut. Be nga lôñe menda ve ba ye bo te tabe me. Be nga bé mefube mindik, ve ba ye bo te nyu woon yʼété.
Môse Nti ô ntoo bebé, ô ntoo bebé, wo zu avôl avô; éduñe ya môse Nti ja bo mbene na ô yôn mbia ñyônan.
Môs ôte ô ne môse yʼayaa, môse yʼôlun a biyebe, môse yʼéndaman a ébitan, môs ô ne ékukut a dibi, môse nkut a ôtita,
e môse toñ a mbetane tyiñ bia ye bo, asu ya wosane bitison bi ne ngu, a azomezome menda da dañ ôyabe yôp.
Ma ye futi bôt ôlun été, a ba ye wulu ane mindindim, amu be nga bo Nti abé; metyi map ma ye mialan ane mbuluk, a minsône miap ane mbuan.
Argent a or wop ba ye bo te nguleya nyii be. E môse ya ayaa Nti; si ése ja ye dik a nduane ya abane dé, éyoñ ba ye soñe njañan ya bôte bese be too si nyô ñwô ô ne angôndô.
Sulaʼan a fas, a ayoñe bôt e ne te wôʼôson,
te na ntyiʼan ô boban, nalé fe te na môs ôte ô za lôté ane ôyôme zesé nkôt élok, te na ayaa Nti e zaʼa kui be mia, te na môse ya ayaa Nti ô zaʼa kui be mia.
Jeñane Nti, mia bôte bese ya si minlem mi ne ne mieññ, a mia tôé abendé dé! Jeñane nya ntyiʼane mejôô, jeñane njeʼebane minlem! Ndôʼôtô na mia ye fam e môse ayaa Nti da ye bo.
Amu Gaza a ye liʼi bilik, Askalôn ki a ye bo ne sangaññ. Ba ye titan Asdôd e zañe môs , a Ekroñ a ye tébane si.
Bidim a e bôt be too fefele mañ, a ayoñe Bekérétieñ, amu ajô Nti e ne mia ngame yat, Kanaan, si Befilisteñ. Ma ye tyame wo, a wo ye bo teke fe bôt be too be wo.
Nsaʼa mañ wo ye bo foʼo ve mevôme betit ba di bilok, foʼo ve menda bebaʼale mintômba, a mebemba mimbame biyem.
Nsaʼa mañe te wo ye bo asu mebukaʼa me nda Yakob; nde ba ye ve mimbame betite miap bidi valé; ba ye bômbô si mamengôʼé e menda ya Akalôn été; amu Nti, e Zambe wop a ye wosan asu dap, a bulane soo minkôme miap.
Me nga wôʼô meta ya Môab a minkobô mi ébiasé mmie bone bʼAmon be nga sili mie ayoñe bôte dame si, a kôlô si a wosane minné mi si mié.
Ajô te, ane me vee! Nalé Nti ya minsamba mewosan, Zambe ya Israél a jô, Môab a ye bo ane Sodom, a bone bʼAmon ane Gomor, nalé a ne na: e vôm a ne njalan a mbia bilok, akoʼo nku, ôsone jam nnôm éto; mebukaʼa ya bôte bam ma ye be sa, bôt ba ye nyiñ ayoñ dam été, ba ye nyoñe mevôm mete ane ngap.
Mam mete ma ye kui be be amu mebune map, amu be nga wu a ôsame a wosane ayoñe bôte Nti ya minsamba mewosan.
Nti a ne ékowoñe be be; amu a ye bo azezambe ese ya si ve momo jôm; mebôta me si ya meyoñe mañ ma bômane me ma ye kute meboñe si asu dé abôta si ese e vôme wé.
A bôte ya Etiôpi nkpwaté mekône wom wo ye fe jii mia.
A ye same wo wé a wosane bôte ya akôé, a ye wôé Beasirieñ a bo Ninive ne sangaññ, a bo nye si é ne ayet ane nkôte si.
Mimbame biyem mia ye bo nye étabaʼa jap, Betite mevale mese: ngôkoé ba mvep ba ye bômbô e mendoʼo mé été; tyiñ ja ye yôn é soʼo vundi. Bilik bia ye bo anyiine mbé amu biôm be nga bo a bilé bi sédre bia ye téban.
Tame ñhe yene tisone mevak éte, nje é nji bi jame ya tyelé nleme yôp, a ja jô nleme wé été na: ve ma, foʼo ve ma! Jia! E ntoo jôm ôlun, étabaʼa betit! ba bese ba lôte je bebé ba loñe vioñ a febe wo.
Bidim a tison é ne melo a mvin, njalan a bôt ba tibili ba bevok!
Tison éte é nji vôʼôlô tyiñ éziñ, é nji kañese melep , é nji tabe Nti ndi. E nji subu Zambe bebé,
bivete bié ézezañe jé bi ne bengbwengbwem ba bam; betyiʼi mejô bé be ne ane menkamenyañe ya mamengôʼé, mme me nji fe bi jôme ya di mametyé,
bekulu mejô bé be ne bivevese bi bôt, e bôt be ne njoñ; betuni bé ba ndaman étyi ya biôm bi nʼétyi, ba tyame metiñ,
ézezañe jé, Nti a ne zôsôô , a nji bo mvôl éziñ; tyé ése a liti zôsôô wé éngengeñ teke selan; ve mvômvôle môt teke wôʼôson.
Me maneya wôé meyoñ; nalé Nti a jô; azomezome menda map e ntoo ndaman me maneya ndaman minjoñe miap teke fe môt a lôt été! Bitisone biap bi maneya saaban, teke fe bôt ba lôt été, teke fe bôt be too été.
Me mbe me jôʼô na: nge ô too ye ko me woñ ô nga ye kañese melep ! Nda jé ja ye bo te tyamban. Me tebeya nye ngame yat mevale mese, ve be boya avôle ya mane zametane mimboone miabe mise.
Ajô te ñhe mi yangeʼe ma, nalé Nti a jô, e môse ma ye kôlô si asu nsaane biôm, amu me tyiʼiya na ma zu sulane meyoñ na me kôane bijôé bise be ma, asu ya mialane woñ e be be, ayôñ ese ya ayaa dam; amu si ése ja ye dik a nduane ya abane dam.
Eyoñe te ma ye bo biyaé ya meyoñ me bôt mfuban , asu ya na mese me loone jôé Nti éyoñ ba kañe nye fufulu.
Bôte ba kañe ma, nalé fe bôte bam be nga mane mialan ba ye soo ma mimvean e asôé yate ya Etiôpi.
Môs ôte wo ye bo te beta wôʼô mimboone mi mame miôé mise ôson, mbia be mam ô nga bo ma; amu ma ye vaa ba ba vak a mebun ézezañe jôé. A wo ye suu ésase nkobô e nkôle wom ô ne étyi.
Ma ye suu ayoñe bôt e ne njeʼebane nlem a atek ézezañe jôé, nde da ye sobô e jôé Nti été.
Mebukaʼa me Israél ma ye jôʼé mboone mvô. Ma ye bo te laa minsos ôyeme mvô wo ye bo te bo e menyu mab été, éyoñe ba ye bi bidi a vôme ya bômbô teke môt a ndeñele be.
Beteʼe tyiñ a yôtane ndañan a ngone Sioñ! Vaʼak a fôn a nleme wôé ôse a ngone Yérusalém!
Nti a keya wo mintyiʼane mejô ôyap; a keya nsiñe wôé zene fe; njô bôte ya Israél, Nti, a ne e zañe jôé. O nji fe bi mbia jame ya ko woñ.
Môs ôte ba ye jô e Yérusalém na: te ko woñ! A Sioñ, e mo môé me boʼo te tek!
Nti, e Zambe wôé, a ne e zañe jôé mbene wo nyii; a ye bo wo e beta avaʼa wé; a ye tabe évô e nyeʼane wé été asu dôé. a ye bi mefône ya ndañan asu dôé.
Ma ye kôane ba ba wôʼôlun ôyap a beta mebôk , ba be nga too wo ôyap mbe ôsame a nga titi bituu ane mbeʼe.
Eyoñe te ma ye ke ba ba bo wo na ô wôʼôlun ngame yat; ma ye nyii nyô a feñke, a kôane nyô be nga titan. Ma ye bo be jôme ya duma a ékañaʼa e vôm ase be nga bili ôson e si ése nyô.
Eyoñe te ebiene ma ye beta bo na mi bulan, éyoñe te nje ma ye kôane mia; amu ma ye bo mia jôme duma a ékañaʼa e meyoñ me bôte ya si nyô été, éyoñe ma ye soo minkôme mienan mise menan me lôô, Nti a jô nalé.
Mbu baa Darius a nga jôô, valé ngone saman é too alu da, Nti a nga kobô nkulu mejô Agé. A nga bendé nye na a kate Zôrôbabél, ngovina ya Yuda, e mone Séaltiél a Yasua, ntuni nnen, e mone Yôsadak na: 
avale di nde Nti a ne ngul ése a jô na: ayoñe di da jô na éyoñ é ngenane te kpwaan, éyoñe nda Nti ja yiane beta lôñeban. 
Ane Nti a nga kobô be anyu nkulu mejô Agé na: 
ye e ne mvaé na mi tabe abeñe menda éyoñe nda jam é ne ntyaman? 
Nde éyoñe ji Nti a jô na: fasane mboone wônan!
Mi béya abui, ve mi kôaneya tyôtyoé. Mia di ve teke jaé. Mia nyu, ve teke jaé. Mia jaé ngômesan ve teke wôʼayôñe nyô; mbo ésaé a nyoñe maʼane mé, ve ma ku e mfek ô ne ntuan.
Nti a ne Ngul ése a jô na: fasane mboone wônan!
Betane nkôl, Zaʼane bilé a lôñe nda : ma ye yene je mvaé a ma ye nyoñe duma, nalé Nti a jô.
Mi nga yange abui bidi, ve tame yenan abime tyôtyoé mi kôaneya. Abime mi nga zuu de menda menan, me maneya mialane de a mvebe wom. Amu jé? Nalé Nti a ne Ngul ése a jô? Amu nda jam é ne ntyaman, ve môt ase ya be mia ki a boʼo vʼésaé ya nda jé.
Ajô te yôp da kame mia meloʼo mé, a bidi biziñ teke fe faa.
Me kuliya mfum e si jenan a minkô, e fôn, e mfefé woon, e mbon, e mfaʼa ya jôm ése ja faa si, e bôt a betit a ésaé ése mo menan ma bo.
Ane Zôrôbabél e mone Séaltiél, Yasua ntuni Nnen, e mone Yôsadak a e bôte bevoʼo bese yʼayoñ be nga bo tyiñe Nti, e Zambe wobe mewôk, avalʼane mejô nkulu mejô Agé a nga kobô me mbe, avale fe ane nlômane Nti, e Zambe wop, a nga lôme nye ô mbe; a bôte bese be nga ko woñ asu Nti. 
Nde Agé, nlôman Nti, a nga jô bôt avalʼane foé Nti é mbe na: ma me ne be mia, nalé Nti a jô. 
Ane Nti a nga vele nsisime Zôrôbabél, e mone Séaltiél, ngovina ya Yuda ôyo, nalé fe nsisime Yasua, e mone Yôsadak, ntuni nnen a nsisime bôte bevoʼo yʼayoñ. Nde be nga zu bo ésaé e nda Nti a ne Ngul ése, e Zambe wop, 
e mbu baa njô bôte Darius a nga jôô, ngone saman é too melu mewôm mebaé a menyin.
E ngone zamgbwale é too melu mewôm mebaé a da, Nti a nga kobô anyu nkulu mejô Agé na:
Kobôʼô Zôrôbabél e mone Séaltiél, ngovina ya Yuda, a Yasua e mone Yôsadak, ntuni nnen, a bôte bevoʼo yʼayoñ, a jô be na:
za ya be mia a nga yene nda nyô éyoñ é nga too abeñ yʼôsusua? A éyoñe ji mi lôô je aya? Ye é nji yené ane zesé jôm e mise menan?
Eyoñe ji a Zôrôbabél, boʼo ngu, nalé Nti a jô. Boʼo ngu a Yasua, e mone Yôsadak, ntuni nnen, boʼone ngu, a bôte ya si nyôna ése! Nalé Nti a jô, a boʼon ésaé! Amu me ne be mia, nalé Nti a ne Ngul ése a jô.
Te koone woñ! Mi simesaʼane nkobô me nga kobô mia, éyoñ mi nga kôlô Ejipte, a Nsisime wom ô nʼézezañe jenan;
amu avale di nde Nti a ne Ngul ése a kobô na: éyoñ éfe jia, anaʼana, ma ye kpwé yôp a si, mañ a si ba telé mebo.
Ma ye kpwé meyoñ mese. Biôme bôt be ne kômbô mevale mese bia ye so. A ma ye jalé nda nyô a étôtok, nalé Nti a ne Ngul ése a jô.
Argent a nʼéñwom, a or a nʼéñwom, nalé Nti a ne Ngul ése a jô.
Etôtoʼo ya nda baa nyô, ja ye dañe ji ya nda yʼôsu, nalé Nti a ne Ngul ése a jô; a e vôme nyô nye ma ye ve mvoʼé , nalé Nti a ne Ngul ése a jô.
Mbu baa Darius a nga jôô, e ngon ébulu é too melu mewôm mebaé a menyin, Nti a nga kobô nkulu mejô Agé na:
Avale di nde Nti a ne Ngul ése a kobô na: siliʼi betuni nyeʼelan ajô te na: 
nge môt éziñ a beʼe tit é nʼétyi akuʼu éwomane dé ya si, a akuʼu te da nnambe belet, bidi, woon, mbon nge adi afe éziñ, ye jôme te ja ye bo étyi? Betuni be nga yalane na: momo!
Agé na: nge môt éziñ a ntoo te mfuban amu nnambane mbim, a nge a nnambe biôme bite bise, ye bia ye bo te mfuban ? Betuni be nga yalane na: bia ye bo te mfuban .
Eyoñe te Agé a beta kobô a jô na: avale di nde bôte ba be né avale te nde ayoñe di e né asu dam, nalé Nti a jô, nde mimboone mise ya mo map mi né; jôme ba ve ma le é ne mvin.
Ajô te fasan éyoñe ji, mfaʼa ya jam da zu boban ataté den a ke ôsu, te na be beté akoʼo di avoʼo yôp e nda Zambe Nti,
jé é nga boban? Eyoñe môt a nga ke angune dé na a biete biate bi fône mewôm mebaé, a nga koone ve biat awôm; éyoñ a nga ke e kase na a biete lita woone mewôm metan, a nga koone ve mewôm mebaé.
Me nga mane ndamane bibuma yʼésaé jenan: me nga bo na bidi mia bé bi kôt nge boé e minkuʼu bilé, me nga bo na metaʼa me ku, ve mi nji bulane be ma Nti.
Tukaʼa fombane jam da ye boban ataté môse wu. E môse wu, ñwô be maneya bôôé mbôkaʼa ya nda Zambe, e ngon ébulu, e too melu mewôm mebaé a menyin, Tukaʼa baʼalane jame te.
Nga fôn é maneya mengun? Mindiʼi mi woon, befigié, begrenadié a beôlivié be nji wume jôm. Vʼataté den ma zu sôôé mia bibotane biam.
Môse te ôbien, ngon é too melu mewôm mebaé a menyin, Nti a nga kobô Agé éyoñe baa.
A nga sili nye a kobô Zôrôbabél, ngovina ya Yuda, e mone Sealtiél na: Ma, Nti yʼémo, ma ye kpwé yôp a si.
Ma zu kpwé bejô bôt a mane ngule ya bijôé ya si; ma ye bo na bevagoñ be ku a bôte ba wulu be, bikabela bia ye wu, a bewulu bikabela ba ye wôan e zañe jap.
Ve môs ôte ma ye ve wo ésaé, wo Zôrôbabél, ô ne mbo ésaé wom. Wo ye bo ma édima, vʼane sitame jame mamien, amu wo me tobeya señe jam. Jam ma jô nde le, ma, Nti yʼémo.
E ngone muame ya mbu baa Darius a nga jôô, ñwô Nti a nga kobô nkulu mejô Zakari, e mone Bérékia, e mone Iddô na:
Nti a nga wôʼô bʼésoo bôé ôlun abui. 
Ajô te jôʼô be na: avale di nde Nti a ne ngul ése a jô na: Bulaʼane be ma, nalé Nti a ne ngul ése a jô, a ma ma ye bulane be mia, nalé Nti a ne ngul ése a jô.
Te mia vu bʼésoo benan mbe bete bekulu mejô be nga kobô be melu mvus na: avale di nde Nti a ne ngul ése a jô na: bulaʼan a bene mbia mezene menan a mbia mimboone benan, ve be nji wôk nge nyoñe me ngap, nalé Nti a jô. 
Ve be, bʼésoo benan, be ne vé den? Bekulu mejô ki ye be ngenane be vee? 
Ve minkobô miam a mintyiʼane miam me nga kalane bebo bisaé bam, bekulu mejô, ye mi nji kui e be bʼésoo benan? Eyoñe te be nga bulan a meme na: Nti a ne ngul ése a nga tyiʼi na a bo bia avalʼane mezene mangan me né, a avalʼane mboone wongan ô né, a avale te foʼo a nga bo bia.
E mbu baa Darius a nga jôô, e ngon awôm a jia ba loone Sebat é too melu mewôm mebaé a menyin, nje Nti a nga kobô nkulu mejô Zakari, e mone Bérékia, e mon Iddô na:
Alu di, me yeneya jame dina na: môt a bete évele ékabela yôp, a tele e zañe bone bilé, e mbiʼili si. Bikabela bife bi too nye mvus, nyôl évele, angôô a éfumulu. 
Nde ma sili nye na: a Nti, bikabela bi bia liti jé? Engele a mbe na a yiane kobô a nga yalane me na: ma zu kate wo jame te. 
Ve môt a nga tele e zañe bone bilé a nga kobô na: e bikabela Nti a lômeya na bi wulu vôm ase e si nyô mbie le. 
Eyoñe te bikabela bi bi nga kobô Engele Nti a nga tele e zañe bone bilé na: bi maneya bômane si, tame yen si é ne mvoʼé a ja woʼon.
Eyoñe te éngele Nti a nga beta jô na: a Nti a ne ngul ése, a kui éyoñ évé wo ye langane ko Yérusalém a bitisone ya Yuda éngôngo, mbie wo wôʼô ôlun den a ntoo mimbu mewôme zamgbwa? 
ajô te Nti a nga ve éngele a mbe a kobôʼô ma éyalan ja ve ngule nyô, ji ja bôé môte nleme si.
Nde éngele a mbe a kobôʼô ma a nga jô me na: yôtaʼane na: avale di nde Nti a ne ngul ése a jô na: ngul aban é bili ma asu Yérusalém a asu Siôn.
Ve ma wôʼô meyoñ me tele mvoʼé mbia ôlun; amu na me nga too me wôʼôlun ve tyôtyoé, ve me zuya kôʼôlane bidime bié. 
Amu ajô te Nti a jô na: ma beta zuu Yérusalém a nlem éngôngo, nda jam ja ye beta lôñeban, nalé Nti a ne ngul ése a jô, a ba ye beta limi nkol e Yérusalém. 
Betaʼa yôtane na: Avale di Nti a ne ngul ése a jô na: mvom é ngenane momo e bitisone biam. Ve Nti a ye beta volô Siône nlem a tobe Yérusalém.
Me nga bete mis a yene minlaʼa minyin. 
Nde ma sili éngele a mbe a kobôʼô me na: mi ne ndeme jé? Nye me na: minlaʼa mi nga mialane Yuda, Israél a Yuda mmie le.
Nde Nti a liti ma belui melui benyin. 
Me na: bana ba zu bo jé? Nye me na: minlak mi ne mi mi nga mialane Yuda, avale môt a nji fe bo nguleya bete nlô. Ve belui melui ba te zu bo mie na mi fôʼôban, asu ya kpwé minlaʼa ya meyoñ mete, meyoñ me nga bete minlaʼa miap e si ya Yuda na a mialan.
Nde ma bete mis a yene môt a bili nkole ba veʼe wô si e wo. 
Me môt ate na: wo ke vé? Nye me na: a ke veʼe Yérusalém a yene ndame jé a nté wé.
Ane éngele a mbe a kobôʼô ma a nga subu ôsu, nyô mboʼo ki a zaʼa tôbane nye, 
a jô nye na: mateʼe a kobô ndômane môte nyô, ô tele wé a jô nye na: Yérusalém a yiane bo tison é yoo, amu jama bôt a betit ba ye tabe été.
A ma ma ye tabe valé, nalé Nti a jô, ma ye bo ôleme nduan mfaʼa wé a ézezañe jé, ma ye bo étôtoʼo jé.
Nkelan! Nkelan! Kôlaʼane si yʼakôé avôl, nalé Nti a jô. Mi kôlôʼô mekuʼu menyine ya si, e vôme me nga mialane mia, nalé Nti a jô.
A bôte ya Yérusalém mi too minkôme Babilôn, boʼon avôle ya tup.
Avale di nde Nti a ne ngulʼése, Nyô a nga lôme ma ajô meyoñ me nga sa mia a kobô na: nyô ase a nnambe mia, a nnambeya fe nyia dise wom.
Yaa, me nyô, ma ye telé be wo wom e ngame yat, nalé ba ye bo jôme nsa ya besiñe bap, a mia ye yeme na, Nti a ne ngulʼése nye a lômeya ma.
Eyoñe te Nti a nga liti ma Yasua, Ntuni nnen, a tele éngele Nti ôsu: ve Satan a nga tele nye mbo nnôm, asu ya boʼolô nye. 
Engele Nti a nga jô Satane na: Nti a dibe wo anyu, nyô émien a nga tobe Yérusalém. Ve mfaʼa Yasua, ye a nji bo ésiʼi be nga vaa nduan?
Yasua a nga beʼe mengômesan me ne mvin, a tele éngele ôsu. 
Engele a nga beta nyoñe nkobô a jô bôt be nga tele nyʼôsu na: vaʼane nye mvine biôm éte. Wôna a nga jô Yasua na: tame yen me vaaya wo abé dôé a ba ye jalé wo mengômesan mʼabôk. 
Nye na: be jaléʼé nye ébôbot é ne mfuban e nlô. Nde be nga jalé nye ébôbot é ne mfuban e nlô a jalé fe nye mengômesan.
Ane éngele Nti a nga jô Yasua na:
avale di nde Nti a ne ngul ése a jô na: nge wo wulu e mezene mam été, a baʼale mebendé mam, womien wo ye jôô nda Zambe jam, wo ye baʼale minseñe miam, ma ye bete wo nkôñe ya beéngele be tele ma fefele va.
A Yasua, ntuni nnen, vôlôʼô, womien a beébele bôé be too wo ôsu, amu bôte bete be ne ndem, tame yen ma zuu mbo ésaé wom, jôé na Atataʼa.
Yaa, ô lôô, akoʼo ma kalane Yasua. Akoʼo te étam é bili mise zamgbwa. Mamien ma kpwele ntilan e bili, nalé Nti a ne ngul ése a jô, A ma ye vaa abé ya si nyô môse wua.
Môs ôte, nalé Nti a ne ngul ése a jô, mia ye bañetan, wua a nyô mbok, e afube mindiʼi si a e figié si.
Engele a mbe a kobôʼô ma a nga beta zu a vele ma avalʼane môt ba velʼôyo. 
A nga sili me na: ô lôô jé? Me na: jôm me lôô é ne ébeʼe belambe é too or, éfuti mbon é too éfase ya yôp, belambe zamgbwa a minsoñe zamgbwale ki bi too mfaʼa wo dañ ôyabe yôp; 
beôlivié bebaé be too je mefefel, wua e mbo nnôme ya ébi bifufup, nyô mbok mbo ngal.
Nde me nga beta kobô a sili éngele a mbe a kobôʼô me na: a Nti wom, jame te da liti jé? 
Nye me na: ye ô nji yem e jame jame te da liti? Me na: momo a Nti wom.
Ve beta toʼé nkobô a jô me na: belambe bete zamgbwa be ne ndeme ya mise me Nti; ma fombô si ése. Nkôbô Nti a nga kobô asu Zôrôbabél ñwô le: sake amu ndañan nge évô, foʼo vʼamu Nsisime wom, nalé Nti a ne ngul ése a jô. 
O mbe jé, wo, beta nkô? O ntoo njeʼese ôsu be Zôrôbabél, e vôm a nga vaa akoʼo ya jua ayenga été na: yaa! Yaa! Asu akoʼo ya Jua te. 
Ajô Nti e nga zu be ma na: 
e mo me Zôrôbabél e mme me nga bôôé mbôkaʼa ya nda nyôna, e mme fe ma ye mane je, a mia ye yeme na: Nti a ne ngul ése nye a lômeya ma. 
Za ñhe a mbe a viniʼi môse metataʼa me ne teke zôʼé? A ntoo ñhe ve vak éyoñ a yen akoʼo e ne ntoban e mo me Zôrôbabél! 
Nde ñhe ma beta kobô a sili nye na: beôlivié be ne ébi bifufup e mbo nnôm a mbo ngal be ne ndeme jé? 
Me nye éyoñe baa na: mintyaé mi ôlivié mibaé, mia sôé mbone or wop e minkoñ mi or mibaé, mi ne ndeme jé? 
Nye me na: ye ô ne te yeme jôme mia liti? Me na: momo a Nti wom. 
Eyoñe te ñhe a jô me na: mia liti bôte bebaé be ne ñwoʼone mbon be tele asu Nti ya si ése.
Ane me nga beta bete mis a yene ñyenane wu: mvulekane kalate ô yeleʼe. 
Engele nye me na: ô lôô jé? Me na: me lôô mvulekane kalate wo yele, nté menyiʼi me mo mewôm mebaé, ndame ki menyiʼi me mo awôm. 
Nye me na: biyoʼé bia mialan e si ése mbie le. Biyoʼé bite bia liti na: ba ye titane ñwuwub ôse va, a titane fe nkalane minkal ase va. 
Ma mialane bie, nalé Nti a ne ngul ése a jô, nalé bia ye nyiin e nda ñwuwup, a e nda nyô a kalane jôé dam mbia nkalan, nalé biyoʼé bite bia ye tabe e nda éte a diʼi je mfulaʼan a andile dé a mekoʼo mé.
Engele bia nye bi mbe bi kobôʼô a nga subu a jô me na: beteʼe ñhe mis a yene jôme ja kui le. 
Me na: jé le? Nye na: nkoé le wo zu. A na: abé dabe ya si ése nde le.
Wôna njiñelete ésua afiti é nga yené, minga a too je été. 
Engele na: abé ñhe le! Ve beta sôʼôlô minga ésua été, a wua ébañ afiti e mbé .
Nde ma bete mis a yene ñyenan: binga bebaé be zaʼak. Evuñulu é mbe é vuñuk e mefabe mab été, mefap me funaʼan ane ma me bingobingo, nde ba bete njiñelete ésua e zañe si a yôp. 
Me ve sili éngele a mbe a kobôʼô me na: binga ba ba kee njiñelete ésua vé? 
Nye me na: e si ya Sinéar, asu ya lôñe minga a ne e njiñelete ésua nda . Eyoñe nda é maneya lôñeban, ba ye telé minga ate éto jé yôp tekʼafôʼôsan.
Me nga beta bete mis a yene ñyenane wu na: bevagoñ benyin be soʼok e zañe minkôle mibaé; minkôl mi mbe minkôle mi mvot. 
Bivele bikabela bi nga too e vagoñ ôsu, bivindi e nyô baa, 
bifumulu bikabela e vagoñe lale, a bi bi ne sôn bi bili metone ki e vagoñe nyini. 
Nde ma nyoñe nkobô a jô éngele bia nye bi mbe bi laʼane na: a nti wom, bili bi ne jé? 
Engele nye me na: bikabela bite binyin bia so mekuʼu menyine ya yôp vôm ba tele asu Nti ya si ése. 
Bivindi bikabela ntiñetan e wua ya bevagoñ bia so mfaʼa si yʼakôé, a bifumulu bia so bie mvus; bi bi ne metyele nyô bia so mfaʼa si ya nké. 
Bi bi ne sôn bi soya a bia sili ñwulan e si. Engele a nga jô be na: kelan, bômaʼane si. Nde bevagoñ be nga bômane si. 
Engele ve loone ma nye me na: tame yen, bevagoñ ba so mfaʼa yʼakôé ba jeʼe ayaa dam ma yiane yaa si yʼakôé.
Nti a nga beta kobô me na: 
nyoñe mimveane Eldayi, Tôbiya a Yedaya be nga soo mie e be bekee minkôm. Womien tame nyiine den, tame nyiin e nda Yôsiya, e mone Sefania, e vôme be ndôme so Babilôn. 
Wo ye nyoñe argent a or asu ya kôm ékat wo ye jalé Yasua, e mone Yehôsadak, ntuni nnene nlô. 
A wo ye jô nye na: avale di nde Nti a ne ngul ése a jô na: Tame yene môt a ne jôé na: Atataʼa, amu jôm ése ja ye taté mebo mé si, a a ye lôñe Nda Zambe Nti. 
E nye a ye lôñe nda Zambe Nti. Nye a ye jaé éjijin, a ye tabe si éto njôane jé asu ya jôô bôt. Ntuni a ye tabe fefele jé: nya mvoʼé a ye bo e zañe bôte bete bebaé.
Ekat ja ye volô mfaʼa ya simesane Eldayi, Tôbiya a Yedaya, e Nda Zambe été, a mfaʼa ya simesane mbaa fulu e mone Sefania.
Ba be nʼôyap ba ye zu saé Nda Nti, a mia ye yeme na Nti a ne ngul ése a lômeya ma be mia. Jame te da ye boban nge mia tuʼa bo tyiñe Nti, e Zambe wônane mewôk.
E mbu nyini Darius a nga jôô, ñwô ajô Nti e nga zu be Zakari, e ngon ébulu, ba loone Kisle, é to melu menyin. 
Bétél-Saréser, évete bezimbi njô bôt a e bôte bé, be nga lôme nsamba bôt, asu ya volô Nti nlem , 
a sili betuni be mbe be boʼo ésaé Nda Zambe Nti a ne ngul ése a bekulu mejô nsili wu na: ye me yôn e ngone tane, a tyili mamiene mam, avale ma zu ma bo den mimbu abui?
Eyoñe te ajô Nti a ne ngul ése e nga zu be ma na: 
Jôʼô bôte bese ya si a betuni na: éyoñe mi nga tyi bidi a miñyôn e ngone tane a zamgbwale den a ntoo mimbu mewôme zamgbwa, ntyiane bidi ôte ye mi nga bo wô asu dam? 
A éyoñ mi mbe mi jaʼak a nyu, ye mi nji di a nyu asu denan? 
Ye sa atinane ya mejô Nti a mbe a kobôʼô anyu minnôme bekulu mejô, éyoñe Yérusalém a mbe mvoʼé ne mieññ, bitisone bié bi bômaʼane nye, Négéb a nlumbu si ki njalan a bôt?
Ajô Nti e nga beta zu be Zakari na: 
avale di nde Nti a ne ngul ése a mbe a kobôʼô na: tyiʼane mejô zôsôô a môt ase a litiʼi monyañe mvam a éngôngô. 
Avale te fe mfaʼa nkus a monenyui, ntabe a nzôzoé , te mia kpweʼele be; môt éziñ ya be mia a boʼo te bôndé feʼe ya bo monyañ abé . 
Ve be nga bene vôʼôlô; be nga lume mvus a dibe melo na be bo te wôk. 
Be nga bo minleme miab ayet anʼakok; be nji kômbô nyoñe miñyeʼelane mi Nti ya émo, mmie Nsisime wé ô mbe ô kate be anyu bekulu mejô ya melu mvus. Ajô te Nti a nga dañe yaa 
a jô na: amu be nji kômbô vôʼôlô, éyoñe me mbe me dutuʼu be na be bo mewôk, ma fe me nga bene yalane be, éyoñ be nga sili mvolan.
Me nga mialane be e be meyoñ mevale mese, mme be nji boʼo be yemek. Be nga liʼi si é ne teke jôm e mvuse jap, vôme môt éziñ a nji beta ke nge so. E si jap é mbe mbamba vôme ya tabe, be nga kôñelane je bilik.
Ajô Nti a ne ngul ése e nga zu be ma na:
avale di Nti ya ngul ése a jô na: me ne aban abui asu Siôn, nya nyeʼan a bili ma asu dé
ajô te ma jô na: me bulaneya Yérusalém, ma beta kôm éto e Siôn. Ba ye loone Yérusalém na: tison ja baʼale élat. A nkôle Siôn wom wo ye bo jôé na: nkôl ô nʼétyi.
Yaa ma yemete njôane wu na: minnôm, befam a binga ba wulu a ntum , amu abui mimbu dap, ba ye beta zu tabe bito ya Yérusalém.
Bobefam a bobebinga ba ye beta zu ézuk, a bo bivôé e minjoñe ya tison.
Mfaʼa bôte yʼIsraél ba ye nyiñe melu mete, jam da zu te da yené ane jam e se nguleya boban, ve ma me ne nguleya bo étua jame te, ma, Nti yʼémo ése.
Ma ve mia de ngakaʼa na: ma ye nyii ayoñe bôte dam, nde e nga ke minkôm e bifuse bi si ya jôp da tôô a jôp da dim.
Ma ye soo be wé be tabe e Yérusalém. Ba ye bo ayoñe dam, a ma ki ma ye bo Zambe wop. Ma ye jôô be ane metiñ a nya ntyiʼane mejôô bi né.
Nti yʼémo ése a jô na: boʼone ngule nlem , éyoñe ji, mi wôʼôya mengakaʼa bekulu mejô be tameya kat asu dam, éyoñ be nga bo mbôkaʼa ya beta lôñe Nda Zambe.
Ôsusua, môt éziñ a nji zu, a yaʼan ésaé bôt, nge ji betit. Môt a nji bo nguleya ke, nge zu a sobô besiñ, amu me nga suu bôt be wosan, bana a ba bevok.
Vʼéyoñe ji, ma yemete njôane wu na: ma ye bo te beta bo bôte yʼayoñe di abé , ba ye nyiñ avale me nga bo be melu mvus.
Ma ye miase mvoʼé e si nyô: mefube mindik ma ye wume bibuma, si ja ye yô bidi ya kôan. Abui mveñ da ye nnoñ é soʼo yôp. Abui mvaé te ése, ma ye ve je e bôte bam, ba ye nyiñ.
A bijôé ya Yuda a Israél, e meyoñ été, bi mbe éveʼela ya ayoñ e ne biyoʼé. Eyoñe ji, ma nyii mia, mia ye bo éveʼela yʼayoñ e nʼébotan. Te beta koone woñ! Boʼone ngule nlem !
Nti yʼémo ése a jô na: éyoñ me nga tyiʼi na ma futi mia e njuʼu été, amu benyômvam be nga bo me na me wôʼôlun, me nji bulane mvus mfaʼa ya ntyiʼane me nga tyik.
Vʼéyoñe ji me tyiʼiya na ma jalé mia a mbamba be mam. Nde a bôte ya Yérusalém a si Yuda ése, te mia beta ñhe ko woñ.
Avale di nde mia ye bo: môt ase a kobôʼô nyô mboʼo bebela. Meba mejô menan me tame tyiʼi mejô zôsôô a futi mvoʼé !
Bôt be boʼo te bo ba bevoʼo abé , benan ajô ya kane ngana minsos, amu ma vini avale mimboone te, ma, Nti.
Nti yʼémo ése a nga kalane ma foé nyô na: 
Ma kate mia na: ntyiane bidi mia tyi e ngone nyini, tane, zamgbwale a awômô ya mbu ôse, wo ye bo ataté éyoñe ji, asu ayoñe Yuda, beta mebôk , njalane mevak a mefôn. Ve jam mia yiane dañe kômbô e ne bebela a mvoʼé !
Nti yʼémo ése a jô na: meyoñe bikuu, bôt be too abui bitison, ba ye beta zu e Yérusalém.
Bôte ya tison éziñ ba ye jô ba ye tisone foʼo na: zaʼan, bia ke yeʼelane Nti yʼémo, a jeñe Nye. Ba ye yalane na: bia be mia bia ke.
Yaa abui bôt a meyoñ me ne ngu, ba ye zu Yérusalém a jeñe ma, a jaʼé me mam e meyeʼelane mab été.
Ma bele na éyoñe te ébien, bikul awôm, môt ase yʼété a kobôʼô nkobô wé, bia ye bi mone Beyude ñwôndé ngômesane wé, a jô nye na: bia kômbô ke nsamba wôé, amu bia wôʼôtane na Zambe a ne be mia.
Mbañete Nti. Nkobô wé wo kui afôla si yʼAdrak, a nkobô te wo ke tebe tisone Damas. Nti a nji fombô ve meyoñ yʼIsraél étam, ve fe bôte bese be vee.
A kobô fe Amat, bebé a Damas, a bitisone bi: Tir a Sidoñ, mbie bi nʼatyeñ abui.
Tir a nga lôñ émien ôlem, a nga kôane argent, avalʼane tyia é ne mezen, a kôane fe or abim ane mbuluk ô ne minjoñ.
Ve Nti a ye vaa nye biôm bite, a ye kpwé minkaʼalé mié e mañ été, a nduan ja ye diʼi tison.
Tisone Askalôn ja ye ko woñ, ñyenan a ye yene jame te, Gaza a ye fôʼôban a woñ, Ekroñe fe avale da, amu a kooé na a dimiliya mvolan a mbe a yangeʼe. Gaza a ye bo teke fe njô bôt, Askalône ki teke fe bôt,
mbundaʼane meyoñ a ye tabe Asdôd. Nti a jô na: avale di nde ma ye tyame mebune Befilisteñ,
ma ye wôlé tit é nji kui metyi, nge na é nga veban e be bengunemelan e menyu map. Bôte bap ba ye nyiñ, ba ye bi ma ane Zambe, avale fe ane ayoñe Yuda, Ekroñ a ye nyiin ayoñe dam avale Beyébuzieñ be nga bo. 
Ma ye telé bebaʼale mbômaʼane si jam, asu ya kamane je e be minsamba mewosan mia lôt, Teke môt a ye beta zu kpweʼele ayoñe bôte dam, amu éyoñe ji mise mam me lôô de.
Vaʼak a Yérusalém! Loñ ôyenga a tisone Siôn! O lôô njô bôt a zu be wo, a too zôsôô a ndañan, nsilibane si a bete éjakase yôp, e mon éjakase yôp, e mon ngal éjakas.
A ye vaa bevagoñe bita Efrayim, a bikabela e Yérusalém; a ye buʼu bilaé bita, a ye telé mvoʼé e meyoñ; a ye bo njôô ataté mañe ma a kui ma mevok, ataté Efrat a kui akuʼu si.
Nti a jô na: amu élate bia be mia bi nga bo, ñyemetan a metyi biyem ba tyik, ma zu kôté ba ya be mia be ne nda mimbôʼô été nje ja funan anjeñ e ne teke mendim.
A mia mimbôk mia nyiñ a ndi nlem , bulaʼan e tisone jenan, nje mimfin mi nto mbetan. Ma kate mia de éyoñe jina na: ma ye yaʼane mia minjuʼu mienan a mbamba be mam biyoñ bibaé.
Ma ye belane Yuda anʼélaé bita, Efrayim nye a ye bo akoñe yʼété. A Siôn, ma ye lôme bôte bôé be té ba ya grés mintañete. Ma ye belane be ane nkpwaté mekône nyô a wosan.
Nti a ye vam ayoñe bôte dé yôp. Akoñe dé da ye ke ane feleves. Nti nyô a ne Zambe a ye loñe toñ, a ye so a akôse ya nké.
Nti yʼémo a ye kaman ayoñe dé, a ye wua metaʼa, asu ya tyam a koʼo ntebane ngame yat ôse: metaʼa mete ma ye bo na metyi besiñ me kui, avalʼane nge woone le, nge metyi ya biyem ba tyik asu metunaʼa, mme ma jalé bisua ba miame bie metyi, a woʼoban e mekuʼu yʼataʼa metunaʼa.
Nti, nyô a ne Zambe, a ye nyii ayoñe dé éyoñe te, avalʼane mbaʼale mintômba a nyii mbame wé! Efunan ane mekoʼo yʼékat me nʼédima, ba ye faé e si nyô,
e vôme mvom a abeñ bia ye jôô. Fôn a mfefé woon bia ye ve ngu e be bisoé bendôman a bisoé bengon.
Silaʼane Nti na a lôme mia suʼu ésep: amu nye a bo akôs. A ye ve mia abui mveñ a bo na mefube me môt ase me faa bilok.
Bengunemelan mia sili mam, ba yalane mia ve minsos. Mimvimviʼi mia bo minkulane mi mam, mi ne minsos, biyeyem mia kañete bi ne momo jam, mvolane nlem mia soo wô ô ne meduʼan. Ajô te bôte bam be nga ke, éngôngo ane mbam ô ne te mbaʼale.
Me yaaya bebaʼale mintômba be ne bikuu, mbe ba veʼe feʼe ya wulu ayoñe dam, ma ye tebe be ngame yat. Yaa, ma jô nalé na: ma, Nti yʼémo, ma zu belane mbame wom, ayoñe Yuda. Ma ye kee de e mewosan, ane ékabela ya duma.
Bivete mevale mese bia ye so be nye, bi too éwôlô anʼakoʼo ya jua, ñyeman anʼakône ya nda éndelé, ngu anʼélaé bita.
Bia ye wulu ane bevevee bewosan, be tibiʼi ba ba wosane be a mebo, ane mbuluʼu ya minjoñ. Ba ye wosane nalé amu ma, Nti, me ne be ngam. A bewulu bikabela be ne besiñ ba ye woban ôson.
Ma ye yemete ayoñe Yuda, ma ye kôté ayoñ Israél. Ma ye bulane be jale dap, a ma ye liti nyeʼane wom avalʼane nge me nji tame bene be. Me ne Nti e Zambe wop a ma ye yalane meyeʼelane map.
Bôte yʼEfrayim ba ye yené ngu ane bezimbi, mevak vʼane nge be nga nyu woon. Bone bap ba ye vak éyoñe ba yene jame te, minleme miap mia ye jaé a mevak amu Nti.
Ma ye loon ayoñe dam a kôane de, amu me tyiʼiya na ma kôté de. Ba ye bo abui ane melu mvus.
Me nga mialane be meyoñ été ane ba miase mvoñ, ve e mesi me nʼôyap, ba ye simesane ma. Ba ye bo nguleya nyiñe wé, ba be bone bap, wôna ba ye beta so.
Ma ye vaa be Ejipte a Asiri, ma ye zuu be vôme wop, ma ye fe kee be e si ya Galad a Libañ, ve toʼo wé, afôla da ye jembane be.
Ba ye dañ évele mañ, a ma, Nti, ma ye bibi mintyôa, toʼo Nil fe a ye bo nkôt. Asiri a ne mebun a ye koo yôp, Ejipte ja ye dimili ngul ése.
Ma ye yemete ayoñe dam, da ye bo avale ma yene mvaé nnôm éto. Ma Nti ma jô nalé.
A Libañ diʼine mimbé miôé, nduan ja diʼi é mane vos besédre bôé.
Yônan a besipré, amu besédre be maneya baʼéban, abeñe bilé te e maneya diʼiban. A bilône ya Basañ, Yônan, e fut afane jenan é maneya kpwébane si.
Bebaʼale mintômba ya meyoñ ba yôn, éyoñe jabe ya duma é lôteya. Bengbwengbwem ba bam, amu mebune ya Yordan me bibaneya.
Avale di nde Nti, e Zambe wom a kobô na: vaʼa mintômba mia ye tyiʼibane bidi. 
Ba ba kuse mie, ba tyiʼi mie tyiñ , teke buni na mi bili mekua, a ba ba kuane mie, ba yôtane na: mvaʼane Nti akéva, amu bi ntoo kum! Bebaʼale babe bebien teke ko mie éngôngo. 
Ajô te ma Nti, ma jô na: ma fe ma ye bo te ko bôt be too si éngôngo. Ma zu ve môt ase e mo me môt a too nye bebé, a e mo me njô bôte wé. Bejô bôt ba ye sa si, a ma ye bo te kôté môt e mo map. 
Ajô te me nga ve mbame mintômba bekuan abom be nga ye wôé bidi. Me nga nyoñe mintume mibaé a yôlé wu yʼôsu na: amvôé, wu baa ke na: élat. Nde fe me nga taté na ma ve mbame bidi. 
Ane me nga wôé bebaʼale mintômba belaa ngone jia. Amu mintômba mi nga suʼulane bo me na me bo ôjejaʼa, éfase jabe fe, be nga vini ma. 
Eyoñe te me nga jô mie na: ma ye bo te beta ve mia bidi! Ntômba wo ye wu ô woʼok, wu wo ye jañ ô jañek, a mi mia liʼi mi ntoo ve dian e zañe jap! 
Eyoñe te me nga nyoñe ntume wom ô ne jôé na: amvôé a buʼu wô asu ya tyam élate jam me nga bo a meyoñe mese.
Elate te é nga tyambane môs ôte; a mintômba mia dañ éngôngo, mi mi nga tabe ma ntye, mi nga yeme nalé na e mbe ajô Nti. 
Me nga jô mie na: nge mia yene nalé mvaé, vaʼane ma maʼane mam; nge sa nalé te mia ve ma jôm. Nde ba veʼe bifase bi moné mewôm mela asu maʼane mam. 
Nti a nga jô me na: wuʼa maʼane mete e be mmé meviek, mbamba tañ be nga yene na ma yiane kui! Nde ma nyoñe bifase bi moné mewôm mela a wua bie e Nda Zambe asu mmé meviek. 
Wôna me nga buʼu ntume baa: élat, asu ya tyam ntabane ya bobenyañ e zañe Yuda a Israél. 
Nti a nga jô me na: jeñe na ô bi biôme bi mbaʼale biyem, nyô a ye bo akut. 
Amu, ô lôô, mamien ma ye soo e si nyô, mbaʼale mintômba a ye bo te kamane mintômba mia jañ; a ye bo te ke a jeñ wu wo dañe mongô nge yete wu ô bili aveñ, a ye bo te ve wu ô tele bidi; ve a ye di minsône ya wu ô nʼavem, a nyabe wô a kui biboʼos.
Bidim a mbia mbaʼale mintômba a liʼi mintômba! Kpwaté mekôn ô jibaʼane nye wo a e dise ya mbo nnôm! E wo wé ô tame mane kôt ôse, a dise dé ya mbo nnôm e tame foʼo dim.
Mbañete Nti ajô Israél. Avale di nde Nti, a jô, Nyô a nga ndamé yôp, a bôé mbôkaʼa ya si, a ve môt ényiñ a jô na:
Ma zu bo Yérusalém na a bo élaé é ne njalan a woone yʼayaa dam: a ye ve meyoñ ma bômane nye bijôñe mis. Bijôñ bia kui e be Yuda ase, éyoñe Yérusalém a ye dilibane bita. 
Eyoñe te ma ye bo Yérusalém avise mekok , nde meyoñ ma ye kômbô bete si. Ba ba ye veʼele, ba ye balé meveñ. Eyoñe te meyoñ mese ya si nyô ma ye vute ngam a wosane Yérusalém. 
Ma jô na, éyoñe te, ma ye bo bikabela biabe na bi soʼo woñ, a bewulu bikabela bap mekut, a woñ wo ye bi be. Ma ye kamane Yuda, ve ma ye bo bikabela ya meyoñ mefoʼo ndim. 
Bivete ya Yuda bia ye jô bibiene na: e be Zambe, Nti yʼémo, nye bôte be too Yérusalém ba nyoñe ngule jap. 
Eyoñe te, ma ye bo bivete ya Yuda bi funan éwoñ ja diʼi afan, nge ane ésiʼi nduan ja yôñ e bikumba bi fône si! Ba ye tyame meyoñ e mekuʼu mese ma bômane be. Ve da na bôt be too Yérusalém ba ye kʼôsu a nyiñ e tisone jap.
Nti a ye taté zu volô menda me bôte ya Yuda, amu mvoñe bôte David a bôte be too Yérusalém ba dañe bôte bevoʼo ya Yuda. 
Eyoñe te Nti a ye kamane bôte ya Yérusalém: ba ba dañ ateʼe be be, ba ye bo ngu ane David, a e mvoñe bôte David ja ye bo mfaʼa wop ane Zambe, avalʼane éngele Nti, a wuluʼu ôsu viap.
Nti a jô na, éyoñe te, ma ye zu tyame meyoñ mese ma kômbô wosane Yérusalém. 
Eyoñe te ma ye sôé nsisime ya mbamba nkômban a meyeʼelan e be nda David a bôt be too Yérusalém. Ba ye fombô ma, nyô be nga jii akoñ. Ba ye yône nye ane ba yôn ntôle monafam. 
Eyoñe te abui miñyôn da ye bo e Yérusalém avalʼane mi mia boban asu Adad-Rimmon e mbiʼili Megidô. 
Abum ese ya si da ye bo awu mfaʼa wé: abume ya mvoñe David, vôm étam, a binga vôm étam, di ya mvoñe Natan, vôm étam; a binga vôm étam; 
di ya mvoñe Lévi, vôm étam, a binga vôm étam; di ya mvoñe Simeyi, vôm étam, a binga vôm étam. 
Avale te fe mebum me bôt mevoʼo mese ma ye bo awu, abum ese mfaʼa wé, a binga mfaʼa wop.
Eyoñe te, anjeñ da ye vame si asu ya sôb abé a mvine ya mvoñe bôte David a e bôt be too Yérusalém.
Môs ôte, nalé Nti a jô, ma ye vaa bengunemelan e si nyô, a teke môt a ye beta tote môé map. Ma ye fe vaa ba ba jô na be ne bekulu mejô a tyame nkômbane wônan mi bili ajô biyeñeyeña.
Nge môt a beta kulu mejô, ésaa wé émien a nyia wé émien ba ye jô nye na: wo yiane wu, amu wo kômbô jô na wo kobô asu Zambe, ve e ne bebela na wo laane minsos; a bebiaé bé bebien ba ye wôé nye nté a kulu mejô.
Eyoñe te bekulu mejô ba ye wôʼôsone ya kulu mejô a kañete miñyenane miap, ba ye bo te beta bo ayoʼo ya duʼu bôt a njaan alôʼô bekulu mejô e ne mboon a mimvot.
Môt ase ya be be a ye jô na: me nji bo nkulu mejô! Me ne mbéé mefup, amu be nga kuse ma aso mongô.
A nge môt éziñ a sili nye na: meveñ me ne wo nkuʼu mana ma tinan aya? a ye yalane na: me nga nyoñe me e be bemvôé bam.
A nkpwaté mekôn wosaʼane mbaʼale mintômba me nga bo élat a nye. Wôék mbaʼale mintômba, éyoñe te mintômba mia ye mialane vôm ase, a ma ye jimbi bone ya mbam. 
A beta jô na: ngab ébaé ya mengabe melale ya bôt be too si ja ye wu, ngabe lale étam nje ja ye nyiñ.
Ma ye fubu a veʼele bôt ba ye nyiñ ane or a argent ba lôt e nduan. Eyoñe te ba ye yeʼelane ma, a ma ma ye yalane be. Ma ye jô be na: e bôte bam a be ba ye yemete jô na: Nti a ne e Zambe wongan.
Môse yʼayaa Nti ô ntoo bebé. A bôte ya Yérusalém, ba ye kaban akume denan mise menan me lôô!
E ne foʼo na Nti a ye sulane meyoñe na me wosane Yérusalém: ba ye nyoñe tison, ba ye sa menda, ba ye jabe binga, éfase jia ya bôt ja ye ke minkôm, ve mebukaʼa me bôt ma ye bo nguleya Tabe tison.
Eyoñe te Nti a ye taté na a tebe meyoñ mete ngame yat, a ye wosan aval a zu a bo éyoñ ése e biyoñe bita.
Eyoñe te, a ye tebe e nkôle beôlivié, bebé Yérusalém, éfase tisone ya jôp da tôô. nkôle beôlivié wo ye salé zañ ngab ébaé, a beta mbiʼili a ye bo a soʼo mfaʼa jôp da tôô a kele mfaʼa da dim. Efase nkôle jia ja ye kʼôyap mfaʼa yʼakôé, éfase baa ki mfaʼa ya nké.
Nne mia ye tup e mbiʼili ô ne mfaʼane zañe minkôle miam, amu wo ye ndamban a kui Asal. Mia ye mate avale benyobimvam be nga bo melu Ozias njô bôte ya Yuda a nga jôô, amu si é nga fôʼôsan. Eyoñe te Nti, e Zambe wom, a ye suan ba beéngele ba saane nye.
Eyoñe te éfufup ja ye bo teke fe mfi, e avep a metaʼa.
Nti étam nye a yem éyoñe te, Môs étam ñwô wo ye bo teke fe nkandan e zañe môs ba alu, éngengeñ ja ye bo jaʼane mamengôʼé.
Anjeñe mendim da ye vam e Yérusalém; éfase jia ya mendime mé ja ye lôt mfaʼa évele mañ, éfas évoʼo ki mfaʼa beta mañ tañe ngume mbu, a mfum avale fʼane a suʼu.
Eyoñe te Nti a ye jôô si ése; Nye étam ba ye kañ ane Zambe, jôé dé étam nde bôte bese ba ye yem.
Efuse si ése ja bômane Yérusalém ja ye veñesane njeʼese, ataté Géba mfaʼa yʼakôé a kui Rimon mfaʼa ya nké. Yérusalém a ye dañe mefôla ma bômane nye, a tison ja ye bo ataté mbé Bényamin a kui mbé ya jua, e vôme nnôme mbé ô né, nalé fe ataté nkum Ananél a kui bibé bi njô bôt ba miate woon.
Ba ye bo nguleya tabe e tison, amu ja bo teke fe bi éndeñelaʼa ajô ntyaman a bôt ba ye nyiñ été mvoʼé .
Mfaʼa meyoñ me nga ke wosane Yérusalém, mbia be mame Nti a ye bo be mme ma: minsône miap mia ye boé be ngenane be vee, mise map ma ye boé vôm me né, avale te fe ayeme dap e menyu map.
Eyoñe te, Nti a ye jalé be a beta woñ; bana ba ye wosane ba bevok, a môt ase a ye wosane môt ba nye be too bebé.
Bôte ya Yuda ba ye wosan asu ya kamane Yérusalém, ba ye nyoñ akume meyoñ ma bômane be ese. nalé ate ba ye kôane or, argent a mengômesan abui.
Betite bese ya ngame besiñ: bikabela, bemulé, bekamel a bijakas, mam me nga kui be bôt. Ma ye fe kui be be.
Eyoñe te bôte ya meyoñ me nga wosane Yérusalém ba ye nyiñ, ba ye bet e tison éte mbu ôse, asu ya kañe Nti, njôô yʼémo, a asu ya jem abôʼô bibem.
Ngʼayoñe da ya meyoñe ya si Da bo te ke Yérusalém asu ya kañe Nti, njôô yʼémo, mveñ ja ye bo te noñ e si jé.
Nge bôte yʼEjipte ba bene ke Yérusalém, asu ya jem abôʼô bibem, be fe ba ye biban a bidim avalʼane meyoñe mevok ma ye bo teke ke jem abôʼô te.
Avale te nde Ejipte a meyoñ ma ye bo te jem abôʼô te ba ye nyoñe melep .
Eyoñe te, jaʼane bone mengôñ bikabela ba ye bi ntilane wu na: ntelan étyi asu Nti. A memvé ya nda Zambe fe ma ye teléban étyi avale fe ane bisua ba belane bie asu mmiaman mbie bi tele asu ataʼa metunaʼa.
Memvé mese me ne Yérusalém a Yuda ma ye teléban étyi asu Nti ya si ése. Ba ba ye zu ve metunaʼa ba ye belane me asu ya yame tit. Eyoñ éyoñe te ja ye kui, teke nkuan abom éziñ a ye beta tabe nda Zambe Nti ya si ése.
Nkulane mejô Nti a nga Kobô Israél e be Malaki.
Ma nyeʼe mia, nalé Nti a jô. Ve mia jô na: Jé ja liti na wo nyeʼe bia? Ye Esô a nji bo monyañe Yakob? Nalé Nti a jô; ve me nga nyeʼe Yakob, 
a ben Esô; me nga bo minkôle mié ne sangaññ, a ve e ngabe si jé betit ya fé. 
Nge bon bʼEdom ba ye jô na: Be maneya bôé bia; ve bia ye beta lôñe mevôm me ne ntyaman. Nti ya minsamba mewosan a jô na: Be tame lôñ, ve me ma ye tyam, a ba ye loone be na: Si ya mbia be mam, e bôte Nti a yaa be nnôm éto. 
Mise menan ma ye yene de, a mia ye jô na: Anene Nti da lôte minné yʼIsraél!
Mona fam a wumu ésaa, a mbo ésaé a wumu masa wé. Nge me ne ésaa, duma dam e ne vé? Nge me ne masa, ésemé jam é ne vé? Nalé Nti ya minsamba mewosan a jô mia betuni mia biasé jôé dam. Ve mia jô na: Jé ja liti na bia biasé jôé dôé? 
Mia zuu bidi bi ne te mfuban ataʼa metunaʼa dame yôp, ve mia jô na: Bi veya wo mvine nyôl a jé? Eyoñe mia jô na: Tawôlô Nti a ne jôme ya biasé! 
Eyoñe mia soo éyem é ne ntuane dis, ye nalé a nji bo abé ? Eyoñe mia soo éyem ja feñke nge ji ja kon, ye nalé a nji bo abé ? Tame ñhe ve je njôô bôte wôé, ye a ye yene nalé mvaé a nyoñe wo a mevak? Nalé Nti ya minsamba mewosan a jô. 
Eyoñe ji, yeʼelaʼane ñhe Zambe na a mvamane mia! Jame te da so be mia, ye mia buni na ma ye yene mia mvaé? Nalé Nti ya minsamba mewosan a jô. 
Ngoʼé nge môt éziñ ya be mia a ye dibe mbé nda Zambe, nalé mia ye bo te boʼé nduane ya ataʼa metunaʼa dam e zesé! Me nji yene mia mvaé, nalé Nti ya minsamba mewosan a jô, a me nji kômbô nyoñe mvean éziñ e mo menan! 
Amu na ataté e jôbe da tôô a kui e jôbe da dim, e jôé dam e nʼanene meyoñ me bôt été. Ba diʼi ôtu vôm ase amu duma ya jôé dam. Nalé Nti ya minsamba mewosan a jô. Nalé fe na ba zu ve mvean ô ne mfuban , amu jôé dam e nʼanene meyoñ été, nalé Nti ya minsamba mewosan a jô. 
Ve mia mia ndaman vôm wé a ne étyi éyoñ mia jô na: Tawôlô Nti a ne mvin, a jôm ése ba nyoñ été é ne ji ya biasé. 
Mia jô na: Za njuʼu wu! Mi kele mia bete bitu, nalé Nti ya minsamba mewosan a jô. Ve mia viane zuu jôme wup, ji ja feñke nge ji é nʼéyem: Mvean mia zuu ma wô ñwô le! Ye ma ye nyoñe wô e mo menan, nalé Nti a jô. 
Biyoʼé e be mvômvôle môt wo bo na a bili nnôm éyem a ne mvoʼé e mbame wé, a tiñeti atiñ , vʼéyoñe te a viane ve Nti e tit é nji bo mvoʼé ! Amu me ne beta njô bôt, nalé Nti ya minsamba mewosan a jô, a ba yiane ko jôé dame woñ e meyoñ me bôt été.
Eyoñe ji, mia betuni mi nee abendé di. 
Nge mia bo te wôk, a bo te nyoñe jame di nya nyoñane na mi ve jôé dame duma, nalé Nti ya minsamba mewosan a jô, ma ye lôme mia biyoʼé, a ma ye yoʼé bibotane bienan. Yaa, ma yoʼé ébotane jenan, amu mi nji semé je. 
Ma nyô, ma yaa na me mane jiane mvoñe bôte jenan, a ma ye lôô mia mebi e mesu, mebi bityiʼa ya mebôʼô menan, a ba ye kee mia a mebi mete nsamba wua. 
Eyoñe te mia ye yeme na me lômeya mia abendé te, nalé élate jam bia Lévi ja ye tabe, nalé Nti ya minsamba mewosan a jô. 
Elate jam é nga too be nye, é too ényiñ a mvoʼé me nga ve nye na a ko me woñ, nde a nga ko me woñ, a fôʼôban amu jôé dam. 
Atiñ e ne bebela e mbe nye anyu, a mvô é nji bebe nye biyaé môs éziñ; bia nye bi nga wulu e mvoʼé été a e zôsôô été; a nga bo bôt abui na be kôlô abé été. 
Amu biyaé bi ntuni bia baʼale ñyeman, a ñyeʼelane metiñe ya bôt ba jeñ ô ne anyu dé amu a ne nlômane Nti ya minsamba mewosan. 
Ve mia mi maneya kôlô nya zene, mi maneya fe bo na bôt abui be nga too metiñ été be ku, a mi maneya tyam élate Lévi, nalé Nti ya minsamba mewosan a jô. 
Ajô te ma fe ma ve mia mi bo jôm ébiasé a jôm ôsame e mise mʼayoñ ese, amu mi nji baʼale mezene mam, a amu mia nyiñili fulu ôbangam e metiñ me Zambe été.
Ye bia bese bi nji bi ésaa wua? Ye sa Zambe wua nye a nga té bia? Amu jé bia kuane biabebien a ndaman étyi yʼélate bʼésaa bangan? 
Yuda a kuaneya émien, a e jam e nʼangôndô e maneya boban Israél a e Yérusalém été; amu Yuda a ndamaneya jôm é ne ntelan étyi asu Nti, e jôme Nti a nyeʼe. Be luʼuya fe binga ba kañe bezambe bikuu. 
E môt ase a bo avale jame te, jaʼan a ne zʼavale môtô, a jaʼan a ne nyô a ve Nti ya minsamba mewosan mimvean, Nti a ye vaa nye nda bôt Yakob été. 
Jam afe mia bo nde di: Mia jalé ataʼa metunaʼa Nti a milik, miñyôn a mintat, amu a nji beta fombô mimvean nge nyoñe mie mvoʼé e mo menan. 
Mia jô na: Amu jé nalé? Amu Nti a nga too ngaa e zañe mia minga ô nga luk ô too ésoé nyô ô maneya joñôlô. Ve wo vuane na a ne nyô mia nye mi nga wulu nsamba, nyô womien ô nga top! 
Ye Nti a nji té môte wua, a too minsôn, ve nsisim ényiñ ô boʼo nye na a fôʼôsan? Môt ate wua a jeñe jé? Ye sa mvoñe bôte Zambe a ve nye? Ajô te semaʼan ényiñ jenan, môt a boʼo te bo minga a nga luk a too ésoé njoñ. 
Nsuane minga amu évini, nalé Nti, e Zambe Israél a jô, nalé a ne na wo bo mam ane njenjete môt, Nti ya minsamba mewosan a jô nalé. Ajô te semaʼan ényiñe jenan, a te boone bôt be njoñ.
Mia ndeñele Nti a minkobô mienan. Mia jô na: Bia ndeñele nye aya? Eyoñe mia jô na: Môt a bo abé a ne mbamba môt e mise me Nti, bôte bete e mbe a yene mvaé; nge na: E Zambe a tyiʼi mejô zôsôô a ne vé?
Mi lôô ma ye lôme nlômane wom. A ye kôme zen ôsu viam. Nti mia jeñ, nlôman yʼélat mia kômbô nye le a zu, a ye nyine nda Zambe jé atemetem, nalé Nti ya minsamba mewosan a jô. 
Za a ye jibi môse ya nsoone wé? Za a ye tebe tetele e môs a ye yené? Amu a funane nduane nyemé biôm, a funane sobô bewoseman. 
A ye tabe na a nyemé a fubu argent. A ye tune betuni, bone be Lévi. A ye fubu be ane ba fubu or a argent. Eyoñ éte Nti a ye yene be mvaé amu ba ve aval mvean da yian. 
Mveane Yuda a wu Yérusalém, Nti a ye yene mie mvaé aval ane melu mvus, aval ane mimbu ya mvus. 
Ma ye subu mia bebé asu ntyiʼane mejô. Ma ye bo nyô a jiʼa boʼolô bebo majik, a bekañe bengunemelan, bekane ngana meduʼan, ba ba seʼé bebo bisaé tañe jap, ba ba tibili nkus, monenyui a ntabe a teke ko ma woñ, nalé Nti ya minsamba mewosan a jô. 
Amu ma me ne Nti, a me ngenan te tyendé, a mia mi ngenane fe ve bone be Yakob.
Ataté melu bʼésoo mi nga kôlô minjôane miam été, mi nji ke baʼale mie. Bulaʼane be ma a ma ye bulane be mia, nalé Nti ya minsamba mewosan a jô. Ve mia jô na: Bi beta bulan aya? 
Ye môta binam a ne duʼu Zambe? Ve mia duʼu ma! A mia jô na: Bi duʼuya wo vé? Ajô ngab awômô a mimvean mivoʼo mise. 
Mi ntoo mbiban a biyoʼé, a ma mia duk , mia ngum ayoñe wuna ôse? 
Zaʼane ñhe ngab awômô ése e nda ba naan akum, nalé nda jam ja ye bi bidi bi ne nnaan; tama veʼelane ma a avale mboone te, nalé Nti ya minsamba mewosan a jô, éyoñe te mia ye yen nge ma ye bo te dii mia mezene mendime ya yôp, a nge ma ye bo te sôé mia bibotan abui mi to te fe vôm ya futi bie. 
Ma ye bame ndi biôm asu denan, nalé a ye bo te ndaman bibuma bienane ya si. Ndiʼi woone fe wo ye bo te telé ñwumane bibuma e mefane menan été, nalé Nti ya minsamba mewosan a jô. 
Meyoñ mese ma ye jô na mi ne mevak, amu mia ye bo si ya mefok, nalé Nti ya minsamba mewosan a jô.
Mi nga kobô ma nkobô njet, nalé Nti a jô. Ve mi nga jô na: Za njete nkobô bi nga kobô wo? 
Mi nga jô na: Bia saane Zambe e fufuli. Maʼane mangan me ne jé éyoñe bia baʼale mebendé mé a éyoñe bia wulu mbot asu amu Nti ya minsamba mewosan? 
Eyoñe ji bi lôô na bôt be ne mbia anyu mbe be bili mvaé. Bi lôô fe na e bôt be ne nkpwala mbe mame mab ma ke ôsu. Nge ba veʼele Zambe, be fame fe! 
Nalé ate bôt ba ko Nti woñ be nga kobô wua a nyô mbok; Nti a too ne séé a vôʼôlôʼô, nde be nga tili môé me bôt be ne ngame ba ba ko Nti woñ a semé jôé dé e kalate ba tili mame ya simesan. 
Ba ye bo émbam, nalé Nti ya minsamba mewosan a jô. E môse ma kômesan, ba ye bo jôme jame mamien. Ma ye kamane be ane môt a kamane mona fame wé a saane nye. 
Eyoñe te mia ye beta yen nkandan e zañe zôsôa môt a mbo abé , e zañe môt a saane Zambe a nyô a nji saane nye.
Kalate éndane Yésus Krist, e mona David, e mon Abraham.
Abraham a nga biaé Izak, Izak a nga biaé Yakob, Yakob a nga biaé Yuda baa be bobenyañ. 
Yuda a nga biaé Farés a Zara aluʼu baa Tamar. Farés a nga biaé Esrôm, Esrôm a nga biaé Aram. 
Aram a nga biaé Aminadab, Aminadab ke a biaé Naasôn. Naasôn ke a biaé Salmôn. 
Salmôn a nga biaé Bôaz aluʼu baa Rahab. Bôaz ke a biaé Yôbéd aluʼu baa Rut. Yôbéd a nga biaé Izayi. 
Izayi ke a biaé David, njôô bôt. David a nga biaé Solômon aluʼu baa minga Urie, 
Solômon a nga biaé Rôbôam, Rôbôam a nga biaé Abia, Abia ke a nga biaé Asaf. 
Asaf a nga biaé Yôzafat, Yôzafat ke a nga biaé Yôram, Yôram ke a biaé Ozias. 
Ozias a nga biaé Yôatam, Yôatam a nga biaé Akaz, Akaz ke a biaé Ezékias; 
Ezékias a nga biaé Manasé, Manasé a nga biaé Amôs, Amôs ke a nga biaé Yôzias; 
Yôzias ke a biaé Yékônias a bobenyañ, valé be too minkôm e Babilôn. 
E mvus éto minkôme ya Babilôn, Yékônias a nga biaé Salatiél, Salatiél ke a biaé Zôrôbabél. 
Zôrôbabél a nga biaé Abiud, Abiud a nga biaé Eliakim. Eliakim ke a biaé Azôr; 
Azôr a nga biaé Sadok Sadok ke a biaé Akim. Akim a nga biaé Eliud; 
Eliud a nga biaé Eléazar, Eléazar a nga biaé Matañ, Matañ ke a biaé Yakob. 
Yakob ke a nga biaé Yôsep nnôme Marie nyô a nga biaé Yésus ya ba loone na Krist. 
Nde ñhe miaé mi bôte mise, ataté Abraham a kui David mi ne awôm a minyin; ataté ke David a kui éto minkôme ya Babilôn miaé mi bôt awôm a minyin; ataté éto minkôme ya Babilôn a kui Krist miaé mi bôte fe awôm a minyin.
E nne abialé Yésus Krist e nga boban avale di: Nyia wé, Marie, a nga bili atiñ aluk a Yôsep; valé be ngenan te fulan, ateme na a mbeʼe abume mon a ngule Mfufube Nsisim.
Ve mbôle Yôsep, e nnôme wé, a mbe zôsôa môt, teke kômbô kulane nye, nde a nga tyiʼi na a suu nye asoé. 
A ngenan a kele a bindi mam mete e nleme nalé, nde éngele Nti a zu kui nye nlô biyeyem a jô nye na: A Yôsep, mone David, te veʼele ko woñe ya nyoñe Marie, e minga wôé. Amu na, e mon a ye bialé be nye a ne ésaé Mfufube Nsisim. 
Ajô te a ye biaé Monafam, ô yôlé nye jôé na Yésus; amu a ye kôté ayoñe bôt éto minseme jap. 
Jame te ese e nga boban ane Nti a nga kobô anyu Nkulu Mejô na:
Tame yen éndune ngone minga ja ye nyoñ abum a biaé monafam a ba ye yôlé nye jôé na: Emmanuel, nalé a tinane na: Zambe a ne a bia. 
Avee Yôsep a nga vee ôyo, nde a nga bo foʼo vʼane éngele Nti a nga bendé nye, ve nyoñe minga wé; 
a a nji yeme nye akekui a nga biaé monafam nyô a nga yôlé Yésus.
Eyoñe Yésus a bialéya e Bétléhém ya Yudé, melu njô bôte Hérôde, ô lôô beyeme mam ya jôb da tôô be nga kui Yérusalém be siliʼi na: 
Njô bôte beyude a nga bialé va a ne vé? Amu bi nga yen ôteté vié e jôbe da tôô a bi zuya kañe nye. 
Eyoñe Hérôde, njô bôt a wôʼôya nalé, metyi me nga ke nye fé baa ngume tisone Yérusalém ôse; 
ve sulane bivete betuni a beyeme bekalate bese yʼayoñ asu ya yemelane be be e vôme Krist a yiane bialé. 
Be nye na: E Bétléhém ya Yudé amu avale di nde nkulu mejô a nga tili na:
Amu wo a Bétléhém, si ya Yudé ô nji dañe dañe tyôtyoé ézezañe minlô minlame ya Yuda, Amu na Njôô a ye so be wo, A ye baʼale mbame wom Israél.
Eyoñe te Hérôde a nga loone beyeme mam ômômoʼo, a mane tuʼa yemelane be be éyoñ be nga yen ôteté. 
A nga lôme fe be Bétléhém, nye na: Kelan mi ke tuʼa yemelan ajô mon ate. Eyoñ mi yeneya nye, katane ma foé, nalé ate ma fe ma ye ke kañe nye. 
Eyoñe be maneya wôʼô nkobô njô bôt, be nga téé dulu: ateme na ôteté be nga yene mfaʼa jôbe da tôô ô ntele be ôsu, akekui ô nga tebe yôp e zia mone mon a nga bôô. 
Ayene be nga yen ôteté be nga vak angôndô ya beta mvaʼan. 
Eyoñe be keya kui e nda , be nga yene mone mon baa Marie nyia wé; be ku si a kañe nye; be mane kuli akume dap a ve nye memvaka: or, ôtu a mir. 
Amu be nga veban ayemé e biyeyeme na be bo te beta bulan e be Hérôde, nde be nga nyoñe zene fe a bulan e si jap. 
Eyoñe be bulaneya, e teme na éngele Nti a nga yené be Yôsep e biyeyem a jô nye na: Kôlôʼô si ô nyoñe mon baa nyia a tup e mfaʼa yʼ Ejipte a tabe wé akekui ma ye kate wo: Amu Hérôd a jeñe mone na a wôé nye. 
Eyoñe Yôsep a kôlôya si, a nga nyoñe mone mon baa nyia wé a alu a ke Ejipte 
a nga tabe wé akekui Hérôde a nga wu, nalé ate Njôan ô nga jôban mfaʼa Nti anyu nkulu mejô na: Me nga loone mone wom a soʼo Ejipte. 
Eyoñe Hérôde a yeneya na beyeme mam be duʼuya nye, a nga dañe wôʼ ôlun. Ane a nga lôme na be ke wôé bone bese: ba ya Bétléhém a afôla si ese ya valé, ataté mimbaé a ke si bebé aval éyoñ a nga bi ayemé e be beyeme mam; 
nalé ate njôane Nkulu Mejô Yérémi ô nga tôébane na: 
Be nga wôʼô tyiñ e Rama, ñyôn a abui du, Rachél a yônôk bone bé te kômbô volôbane nlem , amu bone bete be nji beta bo.
Eyoñe Hérôde a wuya, e teme na Yôsep a nga yen éngele Nti e biyeyem Ejipte, 
a jôʼô na: Kôlôʼô si, nyoñe mon baa nyia ô ke si Israél amu e ne foʼo na ba be nga jeñ ényiñe mone mon be wuya. 
Eyoñe Yôsep a kôlôya si, a nga nyoñe mone mon baa nyia a ke e sii Israél. 
Awôʼô a nga wôʼô na Arkélaôs a ntoo njôô bôte ya Yudé éjiane Hérôde ésaa wé, ane a nga ko woñe ya ke wé. Eyoñe be zuya lebe nye biyeyem, a nga ke bifase ya Galilé. 
A nga ke tabe e tison ba loone na Nazarét, a jalé njôane yʼanyu bekulu mejô ñwô ô ne na: Ba ye yôlé nye na mone Nazarét.
Melu mete, Yôanes Babtist a nga lôt, a kele a yôtan afan-afan, e si ya Yudé  
a jôʼô na: Kôñelaʼane minlem amu éjôé ya yôp é ntoo bebé. 
Nye a ne môte Nkulu Mejô Ezayi a nga jôô nye na: Tyiñe ñyôtan afan-afan ja jô na: Kômane zene Nti, sôʼane mezene mé zôsôô ne tiññ. 
Yôanes émien a mbe a beʼe éyé é too ntiñan a mimvot mi kamel, kandé ékôp é tii nye angeteñ; bidi bié bi mbe bitandak a wôé ya mefan. 
Eyoñe te Yérusalém a mbe a kele be nye a Yudé ase a afôla si ese ya Yordan, 
be memek minsem miap a duban e mo mé e mendim mʼôsôé Yordan.
Ayene a nga yene befarizieñ a besadusieñ abui be zaʼak e nduane bôte wé, a nga jô be na: A Mvoñe mekpwele nyô! Za a nga yeʼele mia na mi tub ayaa da zu? 
Wumane ñhe ébuma ja yiane nkôñelane nlem, 
a te mia bo zezé énguñ e be mia bebiene na: Abraham a ne ésaa wongan! Amu ma kate mia bebela na, Zambe a ne soo Abraham bon e mekoʼo ma. 
Amu ôvôn ô mbôô tine bilé a élé ése ja ye bo te wume bibuma bi ne mvaé, ba ye baʼé je a wua je e nduan.
Ma ma du mia e mendim asu nkôñelane minlem, ve nyô a zu ma mvus a ne ngul a dañe ma: me nji bo nyô a yiane vaa nye besilefas; nye a ye du mia e Mfufube Nsisim été a e nduan été. 
Esobelé ja seʼese biôm é ne nye wo, a ye bale afôla si dé a kôane nlisi angun; ve a ye diʼi bikumba e nduan é ne te dim été.
Ane Yésus a nga so Galilé na a ke Yordan e be Yôanes na a du nye. 
Nde Yôanes a nga tyiʼi nye ôsu a jô nye na: Ke ma ma yiane duban e be wo, ye wo wo viane zu be ma? 
Ane Yésus a nga yalan a jô nye na: Tame jôʼé éyoñe ji, amu avale di nde da yian asu dangan na zôsôô ase a jaléban. Eyoñe te a nga jôʼé nye. 
Nné ane Yésus a nga mane duban, a nga kôlô mendim été été a dañ e kindik, ateme na yôp e nga yombô asu dé a Nsisime Zambe ô nga sise be nye ane zum; 
ateme fe na tyiñ é nga so yôp é jôʼô na: Nyôna a ne mone wom ma dañe nyeʼe me bili mevak e be nye.
Eyoñe te Nsisim ô nga beʼe Yésus a kee nye fé été na Satan a bôbôlô nye. 
Eyoñ a tabeya mimôse mewôm menyin a melu fe mewôm menyin teke di, a nga suʼulane wôʼô zaé. 
Nde mbôbôlô bôt a nga subu nye bebé a jô na: Nge ô ne mone Zambe, jôʼô mekoʼo mana me veñesane belet. 
Nye ke a nga yalan a jô na: E ne ntilane na: Môt a nji nyiñ a belet étam, ve nalé fe a ajô ese da so anyu Zambe. 
Eyoñe te satan a nga nyoñe nye a kee nye e mfufube tison, a telé nye ôzolom nkume ya nda Zambe 
a jô nye na: Nge ô ne mone Zambe womien yôʼô a tebe si amu e nga tilibane foʼo na: A ye bendé be éngele asu dôé na be beʼe wo abo dôé e za kômôtô akok. 
Ane Yésus ke a nga jô nye na: E ne fe ntilane na: Te bôbôlô Nti e Zambe wôé. 
Nde satan a nga beta kee nye étun beta nkôle yôp, a nga mane kee a liti nye bijôé bise ya si ése a duma ese yʼété, 
a jô nye na: E biôme biseseʼe bi, ma ye ve wo bie, nge ô kumbu si a kañe ma. 
Eyoñe te Yésus a zu jô nye na: Kelek a Satan! Amu e nga tilibane foʼo na: Wo ye kañe Nti e Zambe wôé a nye étam wo ye saane nye. 
Eyoñe te ñhe nje satan a nga liʼi nye, ateme na beéngele be nga zu a saane nye.
Awôʼô a nga wôʼô na Yôanes a biliya, a nga ke ôyap e Galilé. 
Eyoñ a kôlôya Nazarét, nde a nga ke tabe Kapernawum, e sii Zabuloñ a Néftali; 
Ndemben nkobô nkulu mejô Ezayi a nga kobô ô jalébane na:
E sii Zabuloñ a sii Néftali, e zene mañ, e Yordane yat, Galilé meyoñ !
E mvoñe bôt é nga too dibi été, é yeneya beta éfufup. E bôte be nga too sii dibi awu éfufup é faéya asu dap.
Ataté éyoñe te, Yésus a nga ke a yôtane foé a jô na: Kôñelaʼane minlem, amu ayoñe ya yôp e ntoo bebé.
A wuluʼu mfôme mañ ya Galilé, nde a yene bobenyañ bebaé: Simon Pierre baa monyañ wé André be wuʼa avot e mañ amu be mbe beyobe kos; 
ane a nga jô be na: Tôñane ma a ma ye bo mia beyobe bôt. 
Ane be nga liʼi memvot été te ébien a tôñe nye. 
Eyoñ a kôlôya valé a subu ôsu, nde a nga yene bobenyañ befe bebaé: Yakob Zébédé a Yôanes monyañ wé, ane a nga loone fe be. 
Be fe be nga liʼi éfunga été te ébien a ke ba tôñe nye.
Ane a nga wulu e Galilé ase a vaʼa ñyeʼelan e meba me Zambe map; a yôtaʼane Mbamba Foé yʼEjôé; a yeteʼe aval ôkon ese a aval éyem ése e be bôt. 
Duma dé e nga yiane Siri ase; be nga zuu nye minkôkone mise mi bili akone mevale meva nge na be nga bili éndeñelaʼa amu mintaé mevale meva: bebeʼe mimbia minsisim, ba menyôl me ne ñyemelan, ba be ne mimbôbôk, a a nga saé be. 
Bizuʼu bi bôt bi nga ke bia tôñe nye bi soʼo Galilé, Dékapôl, Yérusalém, Yudé a Yordan yat. 
Ayene a nga yene bizuʼu bi bôt, nde a nga bete nkôle yôp, a tabe si; beyéʼé bé be mane nye subu bebé. 
Ane a nga kui anyu dé a jô be na: 
Mvom a bôt be ne azoé e minsisime biab été, amu éjôé ya yôp é ne énjap. 
Mvom a bôte ba wôʼô ôlun, amu ba ye volebane minlem. 
Mvom a bôt be ne bivôvoé minlem amu ba ye nyoñe si nyô ane ngab élik. 
Mvom a ba ba wôʼô zôsôô zaé a évé amu ba ye jaé. 
Mvom a ba ba wôʼô bôte befe éngôngo amu be fe ba ye kooban éngôngo. 
Mvom a ba be nee mfubane minlem amu ba ye yene Zambe. 
Mvom, a bôte ba miase mvoʼé amu ba ye lobane jôé na bone be Zambe. 
Mvom a ba ba wu étibelaʼa amu zôsôô amu éjôé ya yôp é ne énjap. 
Mvom a mia éyoñ ése ba taa mia a tibili a kobô mia kane nkobô ébiasé ése amu ma. 
Vaʼan a fôn amu na maʼan me ne mia abui yôp. Avale te fe nde be nga tibili bekulu mejô be nga zu mia ôsu.
Mia mi ne nku ya si nyô. Nge nku wo bo éyôs, jé é ne bo na ô beta bo nku? Ô ntoo teke fe jôm, wo yiane wuabane fé na bôt be tibi wô a mebo. 
Mi ne éfufube ya émo ji, e tison é se ngule ya sobô é too nlôñan e nkôle yôp. 
Nde fe na be nji boʼé lambe a telé nye éwolo si, ve telé nye e tawôlô yôp a nga faé asu bôte bese be ne nda été. 
Avale te nde éfufube jenan ja yiane faé e mise me bôt, nalé ba ye yene mbamba mimboone mienan a ve ésoo wônan a ne yôbe duma.
Te simesane na me nga zu tyame metiñ nge bekulu mejô; me nji zu tyam, ve bo. 
Bebela émien, ma kate mia na, akekui yôp a si bia ye lôt, ôyôm ékanga wua nge ntene wua ya kalate metiñ wo ye bo te kôlô, ve akekui mam mese me maneya boban. 
Ajô te, nge môt éziñ, e metiñe ma, a ye tyame ve di da dañe tyôtyoé, a yeʼele fe bôte befe nalé, a ye lobane jôé na: nyô a dañe tyôtyoé éjôé ya yôp; ve nyô a ye bo me a yeʼele fe me nalé, nye a ye lobane jôé na: beta môt éjôé ya yôp. 
Amu ma kate mia na, nge zôsôô wônan teke dañe nyô beyeme bekalate a befarizieñ, mi se ngule ya nyiin éjôé ya yôp.
Mi nga wôk ane be nga jô bôbetôle na: Wo ye bo te wôé môt, amu nyô a wôé môt a yiane mekua e nda mejô. 
Ve me ke ma jô mia na: nyô ase a wôʼô monyañ ôlun, nye fe a yiane mekua ya nda mejô; nge môt éziñ ke a jô monyañe na: Raka nalé a ne na ôkukut, a yiane ke e beta aba mejô; a nge môt éziñ a jô na akut, a yiane ke ébé nduan. 
Ajô te nge wo beʼe mveane wôé na wo ke beté wô ataʼa metunaʼa yôp, ô ke simesane valé na monyoñ a bili wo jam e nlem , 
liʼi mveane wôé ataʼa si valé, ô bulane mvus, ô taté ke mane lat a monyoñ, éyoñe te ñhe ô zu ke ve mveane metunaʼa wôé. 
Jikaʼa mane kui tyiñ a môte mia nye mi bili ajô nté mia nye mi ngenan e zene zañ, e môte mia nye mi bili ajô a za kee wo e be ntyiʼi mejô, nye ke a kele wo e be mone bezimbi na a wua wo e nda mimbôk. 
Ma kate wo bebela na ô se nguleya kôlô vôm ate nge ô nji taté yaʼan étune kabe ja suʼulan.
Mi nga mane wôk ane e nga jôban na: Te bo mejian . 
Ve ma ma kate mia na: e môt ase a fombô minga a nkômban éziñ e nlem , a boya mejian a minga ate e nleme wé été. 
Nge dise dôé ya mbo nnôm da tindi wo na ô bo abé , fôndéʼé de ô wua de ôyap; amu asu dôé, e ne mfi na ébuʼa nyôle jôé jia é jañ a lôte na ngume nyôle wôé ô ke étôtôlan. 
Nge wo wôé ya mbo nnôm wo kolé wo ôbak: tyiʼi wô a wua wô ôyap, amu e ne mfi wôé na ébuʼa jia ya bibuʼa biôé é jañ a lôte na ngume nyôle wôé ôse ô ke étôtôlan.
E nga jôbane na: Môt a suu minga wé a vaʼa minga ate kalate ntyaman aluk. 
Ve ma ma jô mia na: nyô ase a suu minga wé, vengevenge ve amu mejian , a bo nye a beʼe mekua mejian , a nyô ase a luʼu minga a ne nsuan, a ntoo mbo mejian .
Nalé fe na e nga jôban e be bôbetôle na: Wo ye bo te tyame ngana jôé, ve wo ye tôé mengana môé asu masa wôé. 
Ve ma ma jô mia na: môt a boʼo boʼo te veʼele kalane minkaa; te kalane yôp, amu e ne éto njôane Zambe, 
te kalane si, amu é ne ételé ya mebo mé; te kalane Yérusalém, amu a ne tisone beta njô bôt, 
te kalane nlô wôé, amu ô se nguleya veñesane kongo ésile jia ya nlô wôé éfumulu nge évindi. 
Nkobô wônan ô boʼo ve yaa, yaa; momo, momo! Mam ma bebe yôbe valé ma so be mbia Môt.
Mi nga wôk ane e nga jôbane na: Dis da tañe dis, asôñ da tañ asôñ. 
Ve ma ma jô mia na: Te litane ngule jenan asu be mbia môt éziñ; ve nyô a bibi wo abaé amañe ya mbo nnôm, veñesaʼane fe nye di avok; 
a nyô a kômbô kee wo aba mejô na a wôlé wo éwomane jôé, jôkéʼé fe nye kôt; 
a e môt a ye bi wo a ngu na ô telé nye zen tañe kiliméta jia a étun kele telé nye kiliméta élaa. 
Nge môt a sili wo jôm, vaʼa nye je; môte ki a sili wo ékôla te lume nye mvus.
Mi nga wôk ane e nga jôbane na: Wo ye nyeʼe môt a ne éngôé a vini nsiñe wôé. 
Ve ma ma jô mia na: mi nyekeʼe besiñe benan a yeʼelan ajô bôte ba tibili mia. 
Nalé mia ye bo foʼo bone bʼésoo wônan a ne yôp, amu nye a bo na jôp e tôô asu mbia be bôt a asu mbamba be bôt, a noo fe mveñ asu bezôsôô a bikotekote bi bôt. 
Amu nge mia nyeʼe ve bôte ba nyeʼe mia, maʼane mevé mia ye nyoñ été? Ye benyoñe toya bebien be nji bo nalé avale da? 
A nge mia batane ve bobenyoñ étam, za étua jame mia bo? Ye bikule bi nji bo avale da nalé? 
Ajô te nde mia mia ye bo ntute zôsôô ane ésoo wônan a ne yôp a ne ntute zôsôô .
Tabaʼane ntyele ya bo mame ya ñyebe wônan asu bôte na be yene mia: mi za bo te nyoñe maʼan e be ésoo wônan a ne yôp. 
Eyoñe ñhe wo ve minzôzoé jôm, te loñe de toñ ôsu viôé avale bôte bebaduʼu ba bo e meba me Zambe a e minjoñ asu duma da so be bôt. Ma jô mia de bebela na, be nyoñeya maʼane map. 
Mfaʼa wôé, éyoñe wo ve ngabe bingôngole bi bôt, mbo ngale wôé wo yiane dimi e jame mbo nnôme wôé wo bo, 
nalé ate ngab éngôngole môte jôé ja ye liʼi nsolane jam a ésoo wôé, nyô a yen asoé, a ye bulane wo je. 
Eyoñe mia yeʼelan, te boon ane bôte bebaduʼu mbe ba nyeʼe ba bo meyeʼelane map tetele meba me Zambe a maʼane mezen, asu ya na bôt be yene be; ma jô mia de bebela na: Be nyoñeya maʼane map. 
Mfaʼa wôé, éyoñe wo kômbô yeʼelan, nyiʼin étune nda jôé ja dañ asoé, fetek e mbé wôé a angôñ a yeʼelaʼan ésoo wôé valé, asoé. A ésoo wôé, nyô a yen asoé, a ye yalane wo me.
Eyoñe mia yeʼelan, te bulane zezé bifia ane bikul; ba buni na ba ye nyoñ éyalan ya meyeʼelane map amu abui bifia. 
Te boon ane be, amu ésoo wônan a yem e mam mia kômbô te na mi sili nye me.
Mia, yeʼelaʼane ñhe ana: A Esaa wongan ô ne yôp jôé dôé e boʼo étyi,
éjôé jôé é zaʼak, nkômbane wôé ô bobaʼane si nyô aval ane wo bobane yôp.
Vaʼa bia den bidi bia yiane bia môse wu.
Jaméʼé bia abé bi boya wo ane bia fe bia jamé abé bôt be boya bia.
A te kee bia e mebôbelaʼa été ve kôtéʼé bia e be Mbia Môt. Amu éjôé, ngu a étôtok bi ne émbiôé nnôm éto, Amén!
Yaa, nge mia jamé bôt abe dap, ésoo wônan a ne yôbe fe a ye jamé mia; 
Ve nge mi nji jamé bôt, ésoo wônan a ne yôbe fe a ye bo te jamé mia abé denan.
Eyoñe mia tyi bidi, te boon éyôé asu ane bôte bebaduʼu ba bo; ba bo mbot asu na be tuʼa liti bôte na ba tyi bidi; ma jô mia bebela na be nyoñeya maʼane map. 
Mfaʼa wôé, éyoñe wo tyi bidi, wobaʼan ôlobinda e nlô a sôb asu dôé, 
nalé ate ô bo te liti bôte na wo tyi bidi, ve ésoo étam nyô a ne asoé valé; a ésoo nyô a yen asoé, a ye yaʼane wo wô.
Te tôkan miabebien akum e si nyô, e vôme fos ja di a ndamane biôm, a miñwuwup mia tube menda a wup. 
Ve mi tôkaʼane miabebien akum e yôp e vôme fos é nji di a ndaman a miñwuwup te tube menda a wup. 
Amu e vôm a nee wo akum vôm ate fe e nleme wôé ô né.
Lambe ya nyôl a ne dis. Nge dise dôé é ne ñhe mvoʼé , nyôle jôé ngumba ja ye bo éfufub été. 
Ve nge dise da kon, nyôle jôé ngumba ja ye bo e dibi été. Nge éfufup é ne be wo é ne ñhe dibi, kô fé dibi ébien da ye bo anen!
Te ke môt a ne saane bemasa bebaé, a ye vini wua a nyeʼe nyô mbok, nge na a ye kabetane wua a biasé nyô mbok. Mi se nguleya saane Zambe baa mamoñ .
Ajô te ma jô mia na: Te tyelane minleme yôp asu ényiñe jenan ajô jôm mia ye di, nge asu menyôle menan ajô jôme mia ye jaé. Ye ényiñ é nji dañe bidi, nyôle ki a dañe ngômesan? 
Fombaʼan anone ya yôp: é nji bé nge kôane mvoñ, teke ke yoé je mengun, a ésoo wônan a ne e yôp a ve de bidi! Ye mi nji dañe de beta ndañan? 
A za ya be mia, amu a tyelé nleme yôp, a ne nguleya limiti ényiñe jé ve mon abim étam? 
Amu jé mia yiane tyelé minleme yôp ajô ngômesan? Tama fombane mesame ya mefup ane ma yaé, teke wu njuk nge tiñe biôm, 
a ma jô mia de na, Solômon émien, étôtoʼo jé ése été, a nji jaé ngômesan ane jia yʼété! 
Nge Zambe a jalé éloʼo ya mefup ngômesane nalé, nje é ne valé den, vʼakiti ja ye wuaban!
Nde ñhe te tyelane minleme yôp mi jôʼô na: Bia ye di jé? Bia ye nyu jé? Bia ye jaé jé? 
Mam mete mese, bikuu bia jeñe bie teke awoʼon, ve ésoo wônan a ne yôp a yeme na mia yi biôme bite bise, 
Tataʼa jeñan éjôé a zôsôô Zambe, a biôm bite bise bia ye vebane mia abet. 
Ajô te te tyelane minleme yôp asu akiti; akiti da ye yep ajô da fombô ebien. Môs ôse ô bili abime njuʼu dé.
Te tyiʼane bôte mejô, ndembene mia fe mia ye bo te tyiʼibane mejô; 
amu avale mia tyiʼi bôte mejô nde ba ye tyiʼi mia, a aval ôvek mia belane de nde ba ye belane de asu denan. 
Amu jé wo fombô mone jôm a ne e dise monyoñ? Ve beta jôm a ne e dise dôé, wo te yene nye? 
Nge na amu jé wo ke jô monyoñe na: Yangeʼe! Me vaa e mone jôme ya e dise dôé? Ve da ô lôô: beta jôm a ne wo dis! 
A môta bebaduʼu, tatéʼé vaa beta jôme ya dise dôé, mvus éte wo ye yeme vaa e mone jôm a ne e dise monyoñ.
Te veane bemvu jôm é nʼétyi; te wuane bengôé metabe menan, be za tibi me a mebo a na éyoñe be kôñelaneya éfase mi né be za nyabe mia.
Silaʼan, ba ye ve mia; jeñan, mia ye yen; kutane mbé ba ye dii mia wô. 
Amu môt ase a sili a nyoñ, nyô a jeñ a yen, a ba dii nyô ase a kute mbé mbé. 
Nge na, za ya be mia a ne bo na nge ndômane jé ja sili nye belet, a viane ve nye akok? 
Nge na nge a sili kos, a viane ve nye nyo?
Ajô te nge mia mi ne mbia be bôt, mia yeme ve bone benane mbamba be biôm, abim avé ésoo wônan ya yôp a ye ve bôte ba sili nye mbamba be mam.
Ajô te, mam mese mia yi na bôte be bo mia, miabebien boʼone me asu dap: Metiñ me Zambe a bekulu mejô mbie le.
Nyiʼane mbé ô ne ôfanefan, mbé ô ne anen a e zene ja ke njañ é ne ndam, a ba ba tyii été be ne ézuk; 
vʼaval ôfanefane mbé ô né a avale tyôtyoé zene ja kui ényiñ é né a ba ba yene je teke mfañ abui.
Mi tabeʼe bekulu mejô be ne minsos ntyee, mbe ba zu be mia be beʼe mengômesan ane mintômba, ve minlem été be ne beze ba bi bôt. 
Mia ye yemelane be a bibuma biap. Ye ba kolé bibuma bi woon ésaé biyo, nge bibuma bi figié akoñ ngbwele? 
Nalé a ne na mbamba élé ase a wume mbamba bibuma, ve mbia élé ase ki a wume mbia bibuma. 
Mbamba élé a se nguleya beʼe mbia bibuma nge mbia élé ki beʼe mbamba bibuma. 
Elé ése é nji wume mbamba bibuma, ba ye baʼé je a wua je e nduan. 
Ajô te ñhe mia ye yemelane be a bibuma biap.
Sake môt ase a jô me na: A Nti, a Nti, a ye nyiin éjôé ya yôp, ve nyô a bo nkômban ésaa wom a ne yôp. 
Ezuʼu bôt ja ye jô ma môs ôte na: A Nti, a Nti! Ngaa bi nga kulu mejô a jôé dôé? Ngaa bi nga titane mbia minsisim a jôé dôé? Ngaa bi nga bo bitua bi mam a jôé dôé? 
Wôna ma ye jô be na: Me nji tame yeme mia; kôlaʼan ma mis, mia mia bo mbia be mam!
Ajô te môt ase a wôʼô mejô me ndôme mane jô a bo me, be ne funane nye mfefeʼe môt ñwô ô nga lôñe nda jé akôme yôp. 
Mveñ é nga noñ, ndulu mendim a nga so, bivuñulu bi nga vuñ; bi nga jimbi nda éte ve é nji ke ku amu mbôkaʼa wé ô mbe akôme yôp. 
A môt ase a wôʼô mejô me ndôme jô ve te bo me, be ne funane nye akute môt nde é nga lôñe nda jé e nseleʼe yôp. 
Mveñ é nga noñ ndulu mendim a nga so, bivuñulu bi nga vuñ; bi nga zu jimbi nda éte, nde é nga ku si, a ntyambane wé ô mbe anen.
Nde da zu kui na éyoñe Yésus a maneya ve miñyeʼelane mite, bizuʼu bi bôt bi nga kame ñyeʼelane wé; 
amu a mbe a yeʼeleʼe be ane môt a bili ngule njôan saa ke ane beyeme bekalate bap.
A silikiʼi nkô, nde bizuʼu bi bôt bi nga zu bia tôñe nye. 
E teme na, nzezam éziñ ve subu nye bebé, nkutane meboñe si asu dé nde a jô nye na: A Nti, nge wo kômbô, ô ne nguleya tune ma. 
Ane Yésus a nga same wo, ve nambe nye a jô nye na: Ma kômbô nalé, boʼo ntunan! Eté été a nga tuneban mfaʼa ya zame jé. 
A Yésus a nga jô nye na: Te kate de môt éziñ, ve kele liti womien e be ntuni a liti mveane Môze a nga bendé: jame te da ye bo be ngaa.
Yésus a nyiʼin e Kapernawum, nde évete bezimbi ntete wua ja subu nye bebé a yeʼelane nye na: 
A Nti mbo ésaé wom a bôô si e nda , nyôle ñyemelan a a wôʼô mintaé étua abui. 
Yésus a nga sili nye na: Ma ma ye ke saé nye nga? 
Ve évete bezimbi ntete wua é nga beta nyoñe nkobô na: A Nti, me nji bo nyô a yiane na ô nyiin andile dame si: jôʼô vʼajô a mbo ésaé wom a ye bo mvoʼé . 
Avale ma fe me nʼéjôé si a me bili bezimbi ba wôʼô ma; ma jô wua na: Kelek, nye ve ke, a mfe na: Zaʼak, nye ve zu, a ôlo wome na: Boʼo jame di, nye ve bo de. 
Eyoñe Yésus a nga wôʼô ane a kobô nalé, a nga semé abui a jô bôte be nga tôñe nye na: Ma jô mia bebela na me nji yen avale mbunane di e be môt éziñe ya Israél. 
Ajô te ma jô mia na: Abui bôt da ye so jôbe da tôô a jôbe da dim, a nyoñe bito abôʼô bidi ba be Abraham, Izak a Yakob éjôé ya yôp, 
bemie éliʼi yʼéjôé ki ba ye wuaban e dibi e nʼatan: e wé nye a ye bo miñyôn a nlatane mesôñ. 
Wôna Yésus a nga jô évete bezimbi ntete wua na: Bulaʼane nda jôé! Avale wo te buni e boʼo be wo. A mbo ésaé a nga bo mvoʼé awolo te ebien.
Yésus a nyiʼin e nda Pierre, nde a yene ntyi minga wé a bôô si nyôl ayôñ. 
Ane a nga nambe nye wo, ayôñ ve man; nde a nga kôlô si a taté na a belane nye.
Eyoñe ngôʼé é nga kui, be nga zuu nye abui bôt é beʼe mimbia minsisim; ane Yésus a nga titane mimbia minsisim a mejô ya anyu dé a saé fe minkôkone mise. 
Nalé ate mejô Nkulu mejô Ezayi a nga jô ma ye tôébane na: A nga nyoñ biyeme biangan a beʼe fe akone dangan.
Eyoñ a nga yene beta minkunda mi bôt mi bômaʼane nye, Yésus a nga bendé na be dañ ôsôé a ke e kindiʼi fok. 
Ane ñyeme bekalate éziñ a nga subu nye bebé a jô nye na: A nyeʼele, ma ye tôñe wo e vôm ase wo ye ke. 
Yésus a nga yalane nye na: Minkemvak mi bili mefumba, anone ya yôbe ke e bili mumbaʼa, ve mona môte ke a nji bi vôme ya bôôé nlô. 
Mfe ya beyéʼé nyeʼe ki ve jô nye na: A Nti vaʼa me nkañesane ya taté ke jam ésaa wom. 
Yésus nye nye na: Tôñe ma a liʼik mimbim mi jame mimbime miap.
Ane a nga dañ éfunga été a beyéʼé bé be nga tôñe nye. 
Beta nkulu a nga vuñ e mañe yôp, éfunga é yeʼe nyoñ a mintyôa. Ve nye a too ôyo. 
Nde beyéʼé be nga subu nye bebé a vele nye be jôʼô na: A Nti, volôʼô bia! Bi nga jañ. 
Nde a jô be na: Amu jé mia ko woñ, a bôte be bili tyôtyoé mbunan? Ane a nga tebe tetele a bamé évuñulu a mañ, a beta évôvoé a nga yené. 
Bôt be nga kam a jô na: Nyôna a ne za ane jaʼana évuñulu a mañ bia wôʼô nye!
Eyoñ a kuiya mfaʼa kindiʼi fok, e sii bôte ya Gadar, nde bebeʼe mimbia minsisim bebaé ba zu tôbane nye be soʼo mesoñ, be too étua ayok avale ya na teke môt a mbe ngule ya lôte zen éte. 
Nde ba taté na ba bete metyiñ be jôʼô na: Bia be wo bi ne za ajôô, a mona Zambe? Ye ô zuya va na ô ndeñele bia te na éyoñ é kpwaan? 
Ezuʼu mbame bengôé é mbe be ôyap é jaʼak. 
Nde mimbia minsisim mia yeʼelane nye na: Nge wo wua bia atan, lôme bia e mbame bengôé. 
Nye mie na: Kelan. Eyoñe mi kôlôya be bôte ba ane mi nga ke e be bengôé, a mbame bengôé ôse ô nga ke mbil ayo nkô a ke ku mañ vôm ate be nga wu e mendim. 
Ane bôt be mbe be baʼale bengôé be nga tup a ke mfaʼa ya tison; be nga kañete mam mese ajô bebeʼe mimbia minsisim. 
Ane tison ése é nga meʼé a ke tôbane Yésus, éyoñ be yeneya nye, be nga yeʼelane nye na a kôlô mefôla map.
Eyoñ a dañeya éfunga été, Yésus a nga ke éfase kindiʼi fok a kui e tisone jé. 
Nde bôt be nga zu be nye be beʼe mbôbôk ô bôô énoñ; éyoñe Yésus a yeneya mbunane wop, a nga jô mbôbôʼô na: Bii ngule nlem , a mon, mam abé môé me ntoo njaman . 
Nde beyeme bekalate bʼéziñ be nga jô e bebien été na: Nyôna a kobô nkobô ébiasé. 
Eyoñe Yésus a yemeya asimesane dap nye be na: Amu jé mi bili mbia be asimesane minleme mienan été? 
Jé ja dañe tyiʼibi, ye jô na: Mam abé môé me nto njaman ye na: Kôlôʼô si a wuluʼu? 
Nalé ate mia ye yeme na mona môt a bili nguleya jamé mam abé e si nyô, nde ñhe a jô mbôbôʼô na: Kôlôʼô si, bekeʼe énoñe jôé a kelek e nda jôé. 
Nde mbôbôʼô wo kôlô si a ke e nda jé. 
Eyoñe minkunda mi bôt mi yeneya jame di, mi nga ko woñ a ve Zambe duma nyô a nga ve bôt avale ngule njôane di.
Yésus a lôtôk, nde a yene môt jôé na Metias a too e vôme ba bo mam me toya , nde a loone nye a jô nye na: Tôñe ma. Ane Metias a nga kôlô si a tôñe nye.
A nga bo na, Yésus a jaʼa tebele e nda Metias, nde abui benyoñe toya a bebo abé be nga zu tabe ba be Yésus a beyéʼé bé. 
Ayene Befarizieñ be nga yene jame te, be nga jô beyéʼé bé na: Amu jé masa wônan ba be benyoñe toya a bebo abé ba di vôme wua? 
Ve Yésus, éyoñ a wôʼôya mejô mete, a nga jô na: Sa ñhe mimvômvoʼé mmie mia yi dokita , ve minkôkon. 
Kelane ñhe yéʼé atinane ya bifia bina na: Ma yi nkoon éngôngo sa ke étyiʼa. Amu me nga zu loon, sa ke bezôsôô be bôt, ve bebo abé .
Nde beyéʼé be Yôanes ba yene nye a sili nye na: Amu jé éyoñe bia a Befarizieñ bia tyi bidi, beyéʼé bôé be teke bie tyi? 
Yésus a nga yalane be na: Ye bôte ba te loon abôʼô aluk be ne tabe ôlun awu été nté ba be nluʼu minga be ngenan? Ve melu ma zu, éyoñe ba ye vaa be nluʼu minga éyoñe te ba ye tyi bidi. 
Teke môt a ne futi éfuse mfefé éyé e nnôme ngômesane yôp, amu abaka ba te futi da ye limiti ngômesan, a nyaban wo ye dañe bo abé .
Be nji futi mfefé woon e minnôme mendek; nalé momo wôna mendek ma bôlé a woon a nga kui, mendeʼe ki jôme ya wua fé. Ve ba futi mfefé woon e mimfefé mendek, nalé ate woon a mendek bia tabe.
A ngenan a kobôʼô nalé, nde nyamôtô éziñ a subu nye bebé ve kute meboñe si a jô nye na: Ngo jam é ne ñwuan awolo di; ve zaʼa beté nye wo wôna a ye nyiñ. 
Nde Yésus a kôlô si ve tôñe môte nyô ba beyéʼé bé. 
Nde de ki e boya vana na minga éziñ a kone metyi mimbu mi ntoo awôm a mibaé, ve subu Yésus bebé mfaʼa ya mvus a nambe nye ñwôndé ngômesan. 
A mbe a jôʼôk émiene na: Nge ma kui vôme ya nambe nye ve ngômesane jé, ma ye nyiñ. 
Eyoñe Yésus a kôñelaneya a yene nye a nga jô nye na: Tabeʼe ndi, a ngo jam! Mbunane wôé ô nyiiya wo. A minga a nga bo mvoʼé ataté awolo te.
Eyoñe Yésus a kuiya e ndaa nya môtô nyô, a yene beloñe mimfañ a mfôʼôsane nkunda bôt, nde a jô na: 
Kôlaʼan: a ngenane teke wu, mona minga a ne ôyo. Be nga kpweʼele nye.
Eyoñe be maneya kuli nkunda bôt atan, nde a nyiin, ve bi mone wo mona minga ve vee. 
Nde foé ja zu mialan afôla te ese.
Yésus a kelek, nde mindindim mibaé mia tôñe nye mvus mi yôtaʼane na: Koo bia éngôngo, a mone David!
Eyoñ a nyiiya e nda été, mindindim mibaé mi nga subu mfaʼa a mbe, nde Yésus a jô be na: Ye mia buni na me ne nguleya bo jame te? Be na: Yaa, a Nti. 
Nde a nambe be mis a jôʼô na: E boʼo mia ane mbunane wônan ô né. 
Ane mise map me nga kuiban. Wôna Yésus a nga jô be a ayoʼo ese na: Tabaʼane ntyee! Môt éziñ a boʼo te yeme de! 
Ve be, nné ane be nga kui atan, be taté ve na ba kobô ajô dé afôla te ese.
Be kuik atan, nde ba soo nye mvumvuk ô bili mbia nsisim . 
Eyoñe mbia nsisim a kôlôya, nde mvumvuk wo taté na wo kobô. Jama bôt a nga kame jame te a jôʼô na: Avale jame di e ngenane te tame yené Israél été. 
Befarizieñ be ke be nga viane jô na: Ke a vaa mimbia minsisim a ngule évete mimbia minsisim.
Yésus a nga ke a wulu e bitison bise a minlam mise, a yeʼeleʼe bôt e meba me Zambe map, a yôtaʼane Mbamba Foé yʼéjôé Zambe a saé aval ôkon ese a aval éyem ése.
Ayene a nga yene jama bôt, nde a nga ko nye éngôngo, amu a mbe nteʼan a njuʼane nlem ane mintômba mi nji bi mbaʼale. 
Nde a jô beyéʼé bé na: Nkôane bidi ô ne abui, ve bebo bisaé tyôtyoé; 
yeʼelaʼane ñhe masa nkôane bidi na a lôme bebo bisaé e nkôane bidi wé.
Eyoñ a looneya beyéʼé bé awôm a bebaé, Yésus a nga ve be ngu e be mimbia minsisim na be vaa mie, na be saé aval ôkon ese a aval éyem ése.
Biyôlé minlôman awôm a mibaé mbie bi: wu ôsu, Simon, nye ba loone na Pierre, a André, monyañe wé; Yakob, e mone Zébédé a Yôanes, monyañ; 
Filip a Bartélémi; Tômas a Metias, nyoñe betoya; Yakob e mone Alfé a Tadé; 
Simon nkaman ayoñ a Yudas Iskariôt nyô émien a nga koñe nye.
Eyoñe Yésus a nga lôme minlôman awôm a mibaé mite, a nga jô be na: Te nyôñane zene betebuni a te nyian e tisone bôte ya Samari; 
ve nne kelan mfaʼa mintômba yʼayoñ Israél mi ne njañan mi né.
E zen , yôtaʼane na: Ejôé ya yôp é ntoo bia bebé. 
Saane minkôkon, wômelaʼane mimbim, boʼone minzezame mfuban , titaʼane mimbia minsisim. Mi nga nyoñ te kus, vaʼane fe te kuan.
Te nyoñane or nge argent, nge moné ya futi e mimfeʼe mienan, 
nge mfek ya wulu wô, nge melôʼô mebaé, nge besilefas, nge ntum , amu mbo ésaé a yiane nyoñe bidi bié. 
Tison nge nlam ôse mia kui, tataʼa yemelan za a yiane nyoñe mia a tabaʼane valé akekui éyoñe ya nkôlane wônan. 
Eyoñ mia nyiin e nda , bataʼane je; 
nge nda éte ja yian, mvoʼé jenan é zaʼa été; ve nge é nji ke yian, mvoʼé jenan é bulaʼan e be mia. 
Nge ba bo te nyoñe mia a nge ba bo te vôʼôlô mejô menan, éyoñe mia kôlô nda éte nge tison éte, sasane mbuluʼu ya mebo menan. 
Ma jô mia bebela na, e môse ntyiʼane mejô, tison éte ja ye dañe tôban ayaa a dañe Sodom a Gômor.
Mi lô na ma lôme mia ane mintômba ézezañe beze; boʼone ñhe fek ane benyo a évôvoé ane bezum.
Tabaʼane bôte ntyee: ba ye kee mia e meba mejô a bôme mia e meba me Zambe map. 
Ba ye somane mia e be bengovina a bejô bôt amu ma; nalé a ye bo ngaa a boʼolô mfaʼa wop a betebuni. 
Eyoñ ba ye koñe mia, te tyelane minleme yôp ya yem ane mia ye kobô nge ane mia ye jô: Jam mia ye jô da ye vebane be mia awolo te, 
amu sake mia mia ye kobô, ve Nsisim Esoo wônan ñwô wo ye kobô be mia. 
Monyañ a ye kee monyañ awu, a ésaa e mone wé; bon ba ye wosane bebiaé a ve be mekua ya awu. 
Bôte bese ba ye vini mia amu jôé dam. Ve nyô a ye yeme ngu a kui asuʼulan nye a ye nyiiban. 
Eyoñe ba ye tôñesane mia e tison éziñ tuban a ke e tisone fok. Ma jô mia bebela na mia ye bo te mane tôbane bitison ya Israél te na mona môt a so. 
Nyéʼé te dañe nyeʼele wé, nge mbo ésaé e dañe masa wé. 
Mfaʼa ñyeʼé da sili na a bo ane nyeʼele wé a mfaʼa mbo ésaé a bo ane masa wé. Mbôle be nga loone mie ndaa na Bélzébul, kô fé ba ye jô de mfaʼa bôte ya nda jé!
Te koone ñhe be woñ! Te ke jôm é butu ja ye bo te yanebe, teke jam éziñ é ne asoé bôt ba ye bo te yem. 
Jame ma jô mia e dibi été, katane de bizôña môs; jame mia wôʼô ôfôfoé, yôtaʼane de bikôndôʼô yôp. 
Te koone ba ba wôé nyôle woñ ve be too te ngule ya wôé nsisim; ve vianaʼane, koone woñ nyô a ne wôé nsisim a nyô a wua bie ébé nduan. 
Ye be nji kuane bemvokuma bebaé frank jia? Ve da, teke wua ya be be a ne ku si, ésoo wônan teke yem. 
Mfaʼa wônan, toʼo ésile jenan ése, é ne nlañan. 
Ajô te ñhe te koone woñ: mia mi ne beta tañ a dañe ézuʼu bemvokuma. 
Nyô ase a ye meme na a ne éñwom asu bôt, ma fe ma ye meme na me ne éñwé asu ésaa wom a ne yôp. 
Ve nyô a kate ma bôt été, ma fe ma ye kate nye asu ésaa wom a ne yôp.
Te bunane na me nga zu soo mvoʼé e si nyô; me nji zu soo mvoʼé , ve nkpwaté mekôn. 
Yaa! Me nga zu kandé fam baa ésaa, ngon baa nyia, mbom baa ntyi: 
besiñ be môt ba ye bo bôte ya nda jé.
Nyô a nyeʼe ésaa nge nyia a dañe ma a nji yiane ma; nyô a nyeʼe monafame wé nge monaminga wé a dañe ma a nji yiane ma. 
Nyô a bo te beʼe krôa jé a bo te tôñe ma, a nji yiane ma. 
Nyô a kaman ényiñe jé a ye jañele je a nyô a ye jañele ényiñe jé amu ma a ye je beta yen.
Nyô a nyoñe mia a nyoñe mamien, a nyô a nyoñe ma a nyoñe nyô a nga lôme ma. 
Nyô a nyoñe nkulu mejô amu na a ne nkulu mejô a ye nyoñe maʼane me nkulu mejô, a nyô a nyoñe zôsôa môt amu na a ne zôsôa môt a ye nyoñe maʼane me zôsôa môt. 
Nyô a ye ve wua ya oyôme bôte di a too ñyeʼé, jaʼane ve élaé mendime na a nyu, ma kate mia bebela na, a ye bo te dimili maʼane mé.
Eyoñe Yésus a maneya ve beyéʼé béé awôm a bebaé miñyeʼelane mite, a nga téé valé na a ke a yeʼele a kate Mbamba Foé e bitisone biap.
Nde a kooé Yôanes e nda mimbôʼô été, éyoñ a wôʼôya be kobôʼô ajô mame Krist a bo, ane a nga lôme beyéʼé béé be sili nye na: 
Ye wo ô ne nyô a yiane zu, ye bia yiane yange mfe? 
Yésus a nga yalane be na: Kela katane Yôanes mam mia wôk a yen: 
mindindim mia yen, e bôte ba feñke ba wulu mvoʼé , minzezam mia tuneban a mindôndok mia wôk, mimbim mia wômô a Mbamba Foé a kateban e be bingôngole bi bôt; 
mvom a nyô a ye bo te ku amu ma.
Be bulaʼan, nde Yésus a taté na a kobô jama bôt ajô Yôanes: Jé mi nga yene nkôte si? Ye nden évuñulu ja fôʼô? 
Nde ñhe jé mi nga ke yen? Ye môt a beʼe nyanga mimbot? Ve ba be beʼe nyanga mimbot be ne e menda bejô bôt. 
Nde ñhe jé mi nga ke yen? Ye nkulu mejô? Yaa, ma jô mia na, a dañe nkulu mejô. 
Nye a ne nyô ajô dé e ne ntilane na: Ô lôô, ma lôme nkatefoé wom ôsu viôé; a ye kôme zene jôé ôsu viôé. 
Ma jô mia bebela na e zañe ya ba bese be nga bialé be minga, teke wua yʼété a nga tebe a too éwôlô ane Yôanes Babtist; ve da, nyô a dañe tyôtyoé éjôé ya yôp a ne éwôlô a dañe nye. 
Ataté melu Yôanes Babtist a kui den, éjôé ya yôp ja nyoñeban a ngu; bôte be ne ngu mbe ba wôlé je. 
E ne foʼo na bekulu mejô bese, nalé fe metiñ, be nga kulu mejô a kui melu Yôanes. 
Nge mia tuʼa kômbô wôk, nye a ne Elie a yiane beta so.
E môt a bili melo, a wôʼôk! 
Ma ye funane miaé wuna za? Be ne veʼane wô a bongô be too bito, mbe ba loone ba bevok:
Bi maneya loñe mia mfañ, ve mi nji jem! Bi maneya yia jia awu, mi teke yôn!
Amu e ne foʼo na Yôanes a soya nye te di, te nyu, be na: A dimiliya fek. 
Mona môt a soya, a di a nyu, be na: Yenane seba a nsoʼo bilam, mvôé benyoñe toya a bebo abé ! Ve fek é kabeya amu mimboone mié.
Nde a nga taté na a ve bitison bijô e vôme beta ngabe ya bitua bi mam bié a nga boban, amu bi nji ke kôñelane minlem. 
Engôngol a wo a Korazin! Engôngol a wo a Bétsayida! Amu nge bitua bi mam bi nga bobane be mia bi nga ye boban e Tir a Sidoñ, ve be nga ye kôñelan a ayap e nkuta a asup été. 
Yaa, ma jô mia de na e môse ntyiʼane mejô, mia ye dañe tôban ayaa a dañe Tir a Sidoñ.
A wo, a Kapernawum, ye wo ye beteban a kui yôp? Wo ye sis a kui vôme miñwuan mi too! Amu nge bitua bi mam bi nga bobane be wo bi nga ye boban e Sodom, ve a ngenan a kui den. 
Ajô te, ma kate mia de, e môse ntyiʼane mejô, wo (Kapernawum) ye dañe tôban ayaa a dañe Sodom.
Eyoñe te Yésus a nga nyoñe nkobô a jô na: Ma ve wo duma, a Tate, Nti ya yôp a si amu ô nga solé mimfefek a mintyetyeñ mam mete a amu ô nga kulane me bone be bongô. 
Yaa a Tat, e mvame jôé été, nne ô nga taʼa me nalé. 
Esaa wom a nga ve ma mam mese. Te ke môt a yeme mon, vengevenge ve Esaa, a teke môt a yeme Esaa, vengevenge ve mon, a nyô mon a kômbô nye liti.
Zaʼane be ma, mia bese mia wôʼô njuk amu adite mbeʼe a ma ma ye ve mia awoʼon. 
Bekaʼan éboñeté jam a yékaʼane be ma, amu me ne évôvoé a nleme njeʼebane si a mia ye yen awoʼone ya minsisime mienan. 
Yaa, ébôñeté jam é ne tyiʼibi ya beʼe a mbeʼe wom éveves.
Melu mete, Yésus a lôte mefube me fôn e môse Sabat. Beyéʼé béé be nga wôʼô zaé a taté na ba buk a di je. 
Eyoñe Befarizieñ be yeneya jame te be nye na: Yenek, ane beyéʼé bôé ba bo jam é nji bo nkañesane ya boban e môse Sabat. 
A nga yalane be na: Ye mi nji lañe jame David a nga bo, éyoñ a nga wôʼô zaé, émien a bôte ya nsamba wé, 
ane a nga nyiin e nda Zambe, ane be nga di belet ya mimvean, nje éte, toʼo émien, toʼo bôte ya nsamba wé be nji bi ngule ya di, vengevenge ve betuni? 
Nge na, ye mi nji lañ e kalate metiñe na: E môse Sabat e nda Zambe été, betuni ba tyam étyi ya Sabat, nalé te lañebane be ane ékop? 
Ve me ma kate mia na ndañe nda Zambe a ne va. 
Nge mi too yem atinane ya ajô di: Nkoon éngôngo ñwô ma yi sake étyiʼa metunaʼa, mi nji ye ve bôte ba mekua mbe be nji bo ékob été, 
amu Mona Môt a ne njôô Sabat.
Akôlô ya valé, a nga ke mfaʼa ya aba Zambe dap a nyiin été! 
Nde môt éziñ a mbe valé wo ñyemelan; be ve sili nye nsili wu na: Ye e ne nkañesane ya saé môt e môse Sabat? Nalé a mbe asu ya boʼolô nye. 
Ve a nga yalane be na: Za ya be mia, nge a bili ve ntômba wua, wô ve ku ébé été e môse Sabat, a ye bo teke nyoñe wô a dutu wô ébé? 
Kô fé môt a dañe ntômba! Ajô te ñhe e ne nkañesane ya bo mvaé e môse Sabat. 
Nde a jô môt ate na: Same wo. Ane a nga same wô a ô nga bulane bo mvoʼé ane wu ôvok. 
Befarizieñ, nné ane be nga kui atan, be nga tebe ésoʼo ya jeñ ane be ne bo na a wu.
Eyoñe Yésus a wôʼôya de, ane a nga kôlô valé. Abui bôt e nga tôñe nye; a nga saé be bese. 
A nga bendé be a ayoʼo ese na be bo te bo na bôt be yeme nye, 
nalé ate jame nkulu mejô Ezayi a nga jô da ye tôébane na:
Mbo ésaé wom me nga top nye nyô, nyô ma dañe nyeʼe me nga yene mvaé ya top, ma ye futi e nsisime wom e be nye, a a ye kate foé metiñ e be meyoñ me bôt.
A ye bo te jeñe mintañete, a ye bo te yôtane tyiñ , tyiñe jé ja ye bo te wôʼé minseñ.
A ye bo te buʼu nden é maneya tyaʼé, nge dime nsañ ô ngenan ô kui ôtita akekui a wuluya metiñ a kui ndañan.
Meyoñ me bôt ma ye futi ndi minleme jap e be jôé déé.
Nde be nga zuu nye môt a bili mbia nsisim , ndindim te kobô; a nga saé nye a kui na mvumvuk ô kobô a a yen. 
Jama bôt a mbe a jôʼôk, feʼe ne vema na: Ye nyôna a se mona David? 
Ve Befarizieñ, éyoñ be wôʼôya jame te be nga jô na: Nyôna a vaa mimbia minsisim ve a ngule Bélzébul, évete mimbia minsisim.
Eyoñ a yemeya asimesane dap, a nga jô be na: Ejôé ése ja salé a wosan ébien ja ye tyamban; teke tison nge nda bôt ja salé a wosan ébien ja ye tabe. 
Nge Satan a titane Satan, a saléya zañ a wosan émien: éjôé jé é ne nguleya tabe aya? 
A nge a ngule Bélzébul nje ma ma vaa mimbia minsisim, beyéʼé benan be ba vaa mie a ngule za? Bebien ba ye bo betyiʼi mejô benan. 
Ve nge ma vaa mimbia minsisim a ngule Nsisime Zambe, yemane ñhe na éjôé Zambe é kuiya be mia. 
Nge na: Môt éziñ a ne nguleya nyiin e ndaa ngungule môt aya a mane nyoñ akume dé, nge a nji taté mane kaʼa ngungule môt? A suʼulane zu sa nda jé. 
Nyô bia nye bi nji bo nsamba a wosane ma, a nyô bia nye bi nji kôan a tyamelan.
Ajô te ma jô mia na: abé ese a nkobô ébiasé ôse wo ye jamban e be bôt ve nkobô ébiasé mfaʼa Nsisim wo ye bo te jamban. 
A nge môt éziñ a kobô mona môt abé jame te da ye jambane nye, ve nge a kobô Mfufube Nsisim abé , jame te da ye bo te jambane nye nge émo ji nge émo ja zu.
Veʼane feʼe na élé é ne mbamba élé: ébuma jé ja ye bo abeñ; ve veʼane feʼe na ja kon: ébuma jé ja ye kon: ébuma jé ja bo na be yem ane élé é né. 
A mvoñe mekpwe, mi ne jô mbamba be mam aya mi too mbia be bôt? Amu jam anyu da jô e ne di da fuluku nlem . 
Mbamba môt a nyoñe mbamba be biôm e mbamba mefoʼo mé été; mbia môt a nyoñe mbia be biôm e mbia mefoʼo mé été. 
Ve ma jô mia na: bôt ba ye bo sitoʼo ya minsose mise be nga kobô e môse ntyiʼane mejô. 
Amu minkobô miôé mmie mia ye kale wo a minkobô miôé fe mia ye kpwé wo.
Eyoñe te beyeme bekalate a Befarizieñ bʼéziñ be nga nyoñe nkobô na: A Nyeʼele, bia kômbô na ô liti bia ndem éziñ. 
A nga yalane be na: A mia bôt ô ne abé a mejian wo sili ndem! Mfaʼa ajô ndem, fe ja ye bo te veban, ve ndeme nkulu mejô Yôna. 
Amu avale Yôna a nga tabe abume kos été môse milaa a melu melaa, nalé mona môt a ye tabe si été môse milaa a melu melaa. 
Eyoñe ntyiʼane mejô, bôte ya Ninive ba ye tebe a miaé wu a ve wô mekua, amu be nga kôñelane minlem nkatane foé Yôna; yaa! Jame da dañe Yôna e ne va. 
Eyoñe ntyiʼane mejô, njô bôte ya jôbe da dim a ye tebe a bôte ya miaé wu a ve be mekua amu a nga so akuʼu si asu ya zu wôʼô feʼe Solômon; yaa! Môt a dañe Solômon a ne va.
Eyoñe nsisim ô ne mvit ô kôlôya be môt, ô nga ke wo vôm e bifuse bi si bi bi ne ayet asu ya jeñ awoʼon, ve teke yen. 
Eyoñe te wo jô ôbiene na: Ma zu bulan e nda jam, e vôme me nga so. Nkuane wé, ve koone je teke môt, mvosan, nkôman. 
Eyoñe te a ke nyoñe minsisime mife mi ne mvit a dañ ôbien zamgbwa, be nyiin a tabe été. Asuʼulane môt ate da zu bo abé a dañe di ôsu. Nalé ate fe da ye kui e be miaé bôt ô ne abé wu.
A ngenan a kobôʼô a ba bôtô nalé, e teme na nyia a bobenyañ be ntele atan, be jeñe na be kobô nye. 
Nde môt éziñ a jô nye na: Tame yen, nyua a ésoo be tele atan, be jeñe na be laane wo. 
Yésus a nga yalane môt a ndôme kobô nye na: Za a ne nyia wom a beza be ne bobejañ? 
Ve liti beyéʼé béé a wo nye na: Nyia wom a bobejañ mbe ba; 
Nyô ase a bo nkômban ésaa wom a ne yôp, nye a ne mojañ, kale jam a nyia wom.
Môs ôte, Yésus a nga kôlô nda a ke tabe e nsaʼa mañ. 
Ane bizuʼu bi bôt bi nga sulane nye bebé, nde a nga jibi dañ e bial a tabe été; jama bôt a nga tele e kindik.
A nga kobô be abui mam a minkana nye na: Mmiase mvoñ a nga kui, asu ya miase mvoñ, 
ésaé zañe, va, nde mefese me mvoñ mevok ma ku e fefele zen; anone ya yôp ve so a mane di me mese. 
Mevok me nga ku e vôme mekok me né, e vôme metek me nji bo abui; me nga jiʼa faa amu metek me nji bo édok; 
éyoñe jôp é nga tôô, me nga dik a amu me mbe teke minkañ, nde me nga mane viele. 
Mefese mevok me nga ku e biyo été, nde biyo bi nga yaé a mane wôé me. 
Mevok me nga ku e mbamba si, a wume bibuma, foʼo éziñ ntet nyô fok mewôm mesaman a nyô fok mewôm mela! 
Môt a bili melo ya wôk a wôʼôk!
Ane beyéʼé be nga zu bebé a sili nye na: Amu jé wo kobô be a minkana? 
A nga yalane na: Amu é ne mia mvebane na mi yem minsolane mi mam yʼéjôé ya yôp, ve mfaʼa balé bete, e nji bo be mveban. 
Amu nyô a bili nye ba ye beta ve a a ye nyiñ abui afok été; ve nyô a nji bi, ba ye vaa jaʼane jôm a bili. 
Ajô te nde ma kobô be a minkana; amu ba fombô ve teke yen, ba kee melo ve teke wôk. 
A mejô nkulu mejô Ezayi a nga kobô ma tôéban mfaʼa wobe na: Mia ye juʼu baé melo ve teke wôk, mia ye juʼu fombô ve teke yen
Amu minlem mi bôte bana mi maneya bo afip be maneya bo ayet mfaʼa ya melo map, be maneya buti mise map na be bo te vôʼôlô a melo map na be bo te wôk a minleme miap. A na be bo te kôñelane minlem. A me nga ye bo be mvoʼé .
Ve mia, mise menan me ne mevak amu ma yen, melo menane fe avale da amu ma wôk. 
Ma jô mia bebela na: Abui bekulu mejô, abui bezôsôô be bôt be nga kômbô yene mam mia yen, ve be nji yene me, be nga kômbô wôʼô mam mia wôk, ve be nji wôʼô me.
Mia, vôʼôlaʼane ñhe nkana mmiase mvoñ: 
Nyô ase a wôʼô mejô yʼéjôé ya yôp teke me nyoñ, nalé a ne na nduʼu bôt a so a nyoñe jôm é nga béban e nleme wé été; avale te nde mvoñ é nga béban fefele zen é né. 
Mvoñ é nga béban e mevôm me ne mekok é ne môt a ne na, nné ane a wôʼô mejô me Zambe, ve jiʼa nyoñe me a mevak; 
ve a nji bi minkañ e be émien, a ne môte ya mone nté, nné ane ôlun a étibelaʼa bia so amu mejô me Zambe nye ve ku. 
Mvoñ é nga béban e biyo été, é ne môt a wôʼô mejô me Zambe ve nyeʼane mam ya si nyô a akum yʼété bia mane tibi me yôp, môt ase a liʼi teke bibuma. 
Mvoñ é nga béban e mbamba si é ne môt a wôʼô mejô me Zambe a nyoñe me: éyoñe te a beʼe bibuma a wum fese jia ntet, nyô fok mewôm mesaman, a nyô fok mewôm mela.
A nga beta liti be nkana ôfe na: Ejôé ya yôp ja funane môt a nga bé mbamba mvoñ afube dé été. 
Nté bôt be mbe ôyo, nde nsiñe wé a nga zu a miase mbia élok ézezañe blé a bulan. 
Eyoñe mvoñ é nga faa a wume bibuma, éyoñe te mbia éloʼo fe a nga yené. 
Ane bebo bisaé be mie ndaa be nga zu be nye, a sili nye na: Ye sa mbamba mvoñ nye ô nga bé afube dôé été? Amu jé mbia élok a yené été. 
Nye ki a nga yalane be na: Ke môt a vini ma nye a nga bo ésaé te. Bebo bisaé be nga sili na: Ye bi ke mane té mbia éloʼo si? 
Nye be na: Momo a za bo na éyoñe mia té mbia élok, mi nga viane té ba be blé nsamba wua; 
jôkaʼane bebaane be yaé éyoñe jia akekui éyoñe ya nkôane bidi. A éyoñe mvaane bidi mefup wo ye kui, ma ye jô bekôane bidi na: Tataʼa vaane mbia élok a kaʼa nye mimbom asu ya diʼi mie, ve kôʼane blé angune dam.
A nga ku be nkana ôfe a jô na: Ejôé ya yôp ja funane fes ôndôndôô nje môt a nga nyoñ a ke mias afube dé. 
Fes éte é ne foʼo tyôtyoé a lôte memvoñ mese ve éyoñ é yaéya, ja bo anen a dañe bijebejeba bivok a ja bo élé a kui na anone ya yôp da zu bebe été a lôñe mumbaʼa e mintyaé mié.
A nga ku fe be nkana ôfe a jô na: Ejôé ya yôp ja funane jôm ja vusu avut nje éte, éyoñe minga a nyoñeya je a nga solé je e mveʼan avut biyoñ bilal été a kui avut ése da mane vus.
Yésus a nga kobô jama bôt mam mete mese e minkana; a nji kobô be jam éziñ te minkana: 
nalé jame nkulu mejô a nga jô da ye tôéban na: Ma ye kui anyu dam a minkana, ma ye kobô mam me nga soléban ataté éyoñe si nyô é nga téban.
Nde éyoñ a maneya suu jama bôt, ane a nga ke e nda jé. Beyéʼé bé be nga zu vôm a nga too a jô nye na: Kate bia mesuu me nkana mbia élok ya afup. 
Nde a yalane be na: Mmiase mbamba mvoñ a ne Mona môt. 
Afup e ne si nyô; bone yʼéjôé mbe be ne mbamba mvoñ; bone be satan mbe be ne mbia élok. 
Nsiñ a nga miase mbia mvoñ a ne satan; éyoñe nkôane bidi ô ne asuʼulan; bekôane bidi be ne beéngele. 
Tukaʼa yemane na avale ba nyoñe mbia élok a diʼi nye nduan, nalé ate a ye boban asuʼulan. 
Mona môt a ye lôme beéngele bé, ba ye nyoñe mam mese ma kolé bôt ôbak a ba bese ba bo abé , 
a kee be atane ya éjôé jé, ba ye wua be mbeʼe nduan été, e wé a ye bo ve du a nlatane mesôñ. 
Wôna bezôsôô be bôt ba ye faé ane jôp e Ejôé ésaa wop. Nyô a bili melo, a wôʼôk.
Ejôé ya yôp ja funan akum be nga solé afup nde môta binam, éyoñ a someya de, a nga solé; amu mevak a nga bili, nde a ke a kuane biôme bise a bili a kus afube te.
Ejôé ya yôp ja beta fe funane mbo makit éziñ a mbe a jeñe metabe me ne abeñ. 
Eyoñ a yeneya atabe e ne édima, a nga ke a kuane biôme bise a nga bili a kuse de.
Ejôé ya yôp ja beta fe funan avot é ne ñwuan e mañ a nde da bi mevale me kos mese. 
Eyoñ é jaéya a be dutuya de e kindik, bôt ve tabe si a futi mbamba kos e minkoé été a wua nyô é ne ébo atan.
Nalé ate nye a ye boban asuʼulan: beéngele ba ye zu a kandé mbia be bôt ézezañe ya ba be ne zôsôô 
a wua be e mbeʼe nduan; e wé a ye bo du a nlatane mesôñ.
Ye mi maneya wôʼô mam mete mese? Beyéʼé na: Yaa! 
Nye be na: Amu ajô te nde mfase bekalate ase a ntoo ñyeʼé ya éjôé ya yôp a funane mmie ndaa a kuli akume dé atan mimfefé mi biôm a minnôm mi biôm.
A nga bo na, éyoñe Yésus a maneya ku minkana a nga kôlô valé. 
Eyoñ a kuiya vôm a nga bialé (Nazarét), a nga yeʼele bôt e meba me Zambe map a kui na be vembe be siliʼi na: Fek a bitua bi mam bia so nyôna vé? 
Ye sa mona kabinda nyô? Ye nyia wé a nji bo jôé na Marie? Bobenyañe ke na: Yakob a Yôsep, Simon a Yudas? 
Ye bekale bé bese be nji bo be bia va? E mam mese ma ma so nye vé? 
A nga bo be na be kolôban ôbak. Yésus nye be na: Nkulu mejô a biasébane foʼo ve si jé a nda jé. 
Amu be mbe te mbunan (mfaʼa wé) nde a nga bo te bo abui bitua bi mam.
Melu mete njô bôte Hérôde a nga wôʼôtane duma Yésus, 
nde a jô bebo bisaé bé na: Nyôna a ne Yôanes Babtist, a wômôya miñwuan, ajô te a bo de bitua bi mam. 
Bebela a ne na, éyoñe Hérôde a biya Yôanes Babtist, a nga kaa nye ngataʼa a futi nye mimbôk. A nga bo nye nalé amu Hérôdiade, minga Filip monyañe Hérôde. 
Yôanes a nga jô Hérôde na: E nji yiane na a bo nyô ngal. 
A nga jeñe zene ya wôé nye, ve da a ko bôte woñ amu be nga yene Yôanes na a ne nkulu mejô. 
Eyoñe môs abialé Hérôde ô nga kui, ngone Hérôdiade ve zu jem e bôt été a Hérôde a nga yene jame te mvaé, 
ve kane nye ngana na: a ye ve nye jôm a ye sili. 
A amu ntindane nyia wé nde a nga jô na: Vaʼa ma nlô Yôanes Babtist e beʼe été va. 
Ôlune nlem , amu ngana a nga mane kan a amu bôte a nga mane bañete be ngenan, nde njô bôt a bendé na be ve nye wô; 
a nga lôme bôt be ke wôé Yôanes e nda mimbôk; 
be nga soo nlô e beʼe été a kee wô ngone minga, nye ki ve ke kee wô nyia wé. 
Nde beyéʼé be Yôanes be nga zu beʼe mbime wé a ke jame wô soñ. Be nga ke kate Yésus foé.
Eyoñe Yésus a wôʼôya foé éte, a nga kôlô valé éfunga éte a ke e vôm a ne tee bôt a too étam. Eyoñe jama bôt a wôʼôya nalé, be nga tôñe nye a mebo be soʼo bitison. 
Eyoñ a kuiya nseñ, a nga yene bizuʼu bi bôt, a nga ko bie éngôngo, a nga saé minkôkone miap. 
Eyoñe ngôʼé é nga kui, beyéʼé bé be nga zu vôm a nga too a jô na: Vôme nyô bôt be nji tabe été, awolo ki e lôteya abui, suʼu bôt be ke mfaʼa minlam mi né na be kuse bebiene bidi. 
Yésus a nga jô be na: Be nji kôlô va: miabebien vaʼane be bidi. 
Be nye na: Bi bili va ve belet étan a kos ébaé. 
Nye be na: Zaʼane ma bie vana! 
A a nga bendé bôte na be tabe bilok; éyoñ a nyoñeya belet étan a kos ébaé a a maneya bete mis mfaʼa ya yôp, a nga botane bie; wôna éyoñ a maneya beʼe belet, a nga kalane je beyéʼé be ve je bôt. 
Bese be nga di a jaé. Be nga vaa afufus e nga buk minkoé awôm a mibaé njalan. 
Ba be nga di be mbe befam bebé toyini étan, te lañe binga a bongô.
Eté été, a nga tindi beyéʼé béé na be dañ éfunga a ke nye ôsu e kindiʼi fok akekui a maneya suu jama bôt. 
Eyoñ a maneya suu jama bôt, a nga bet mfaʼa ya nkô vôm étame na a yeʼelan. 
Efunga é nga too nya ôyabe a si, mintyôa mi ndeñeleʼe je amu évuñulu é mbe é jimbiʼi je. 
Eyoñ alu e ntoo abui, a nga zu be be a wuluʼu e mañe yôp. 
Eyoñe beyéʼé be nga yen ane a wulu e mañe yôp, be nga ko woñ be jôʼô na: A ne kôn. Nde be nga yôn a woñ ôse. 
Eté été, Yésus a nga kobô be na: Tabaʼane ndi, ma le, te koone woñ. 
Pierre a nga yalane nye na: A Nti, nge wo le, jôʼô ma me zu vôm ô né me wuluʼu mendime yôp. 
Nye na: Zaʼak. Eyoñ a kôlôya éfunga été, Pierre a nga wulu mendime yôp a ke e vôme Yésus a nga too. 
Eyoñ a yeneya évuñulu, a nga ko woñ a taté na a nyoñ e mendim, nde a nga yôn a jôʼô na: A Nti nyiʼi ma! 
Eté été, Yésus a nga same wo a bi nye a jô nye na: A te dañe buni, amu jé ô nga bo bisô? 
Eyoñ be dañeya éfunga été, ane évuñulu é nga jeʼebe. 
Efunga été wé nye be nga kute nye meboñe si a jô na: Bebela ô ne foʼo mona Zambe!
Eyoñ be dañeya yat, be nga kui si ya Genézarét. 
Eyoñ be yemeya nye, bôte ya afôla te be nga mialane foé jé éfuse si te ése a be nga soo nye minkôkon mise. 
Be nga yeʼelane nye na a jôʼé be be nnambe nye ve ñwôndé ngômesan; ba bese be nga nnambe wô be nga bo mvoʼé .
Ane Befarizieñ a beyeme bekalate ya Yérusalém be nga zu be Yésus a jô nye na: 
Amu jé beyéʼé bôé ba tyame biyem bi bôbetô? Amu na be ne te sôbe mo éyoñe ba di. 
A nga yalane be na: Mia ki, amu jé mia tyame abendé Zambe a jôé ya biyeme bienan? 
Ke Zambe a nga jô na: Seméʼé ésoo baa nyua, a na: Nyô a yoʼé ésaa nge nyia, a yiane wôéban.
Ve mia mia jô na: Nyô a jô ésaa nge nyia na: Mvolan ô nga yiane nyoñe be ma ô ntoo mvean ô ne étyi, 
môt ate aa bili ke na a semé ésaa wé. A nalé ate mia tyame nkobô Zambe a jôé mefulu menan. 
A bôte bebaduʼu! Ezayi a nga tuʼa kulu ajô denan éyoñ a nga jô na:
Bôte bana ba semé ma biyaé ve minleme miap mi ne ma ôyap.
Ba kañe ma e zezé amu miñyeʼelane miap mi ne foʼo ve mi mi bôt.
Nde a loone jama bôt a jô nye na: Vôʼôlaʼan a wôʼan! 
Saa ke jôm ja nyiin anyu nje ja ve môte mvin; ve ji ja so anyu, nje ja ve môte mvin. 
Beyéʼé be nga subu nye bebé a jô nye na: Ye wo yeme foʼo na Befarizieñ ba te koleban ôbak éyoñ ba te wôʼô éfia te? 
Nye be na: Atôʼô mvoñ ese ésaa wom a ne yôp a nji bé da ye tébane si. 
Jôkaʼane be be ne mindindim mia yaʼale mindindim mivok. Ve nge ndindim wo wulu wu ôvok, mibaane mia ye ku ébé! 
Ane Pierre a nga yalan a jô nye na: Timiʼine bia nkana . 
Nye na: Ye éyoñe jia éfe jina mi ne te yeme wôk? 
Ye mi ne te yeme yene na jôme ja nyiin anyu ja lôt abum a mevôme yʼabum été a suʼulane kui atan? 
Ve biôm bia kui anyu bia so e nlem a biôme bite mbie bia ve môte mvin? 
Mam ma so môte nlem me ne na: Mbia minsôñan, mewôé me bôt, mejian , mbia dulu, wup, bibôta, nkobô ébiasé. 
Mam mete mme ma ve môte mvin. Ndian te taté sôbe mo ô nji ve môte mvin.
Akôlô ya valé, Yésus a nga ke mefôla ya Tir a Sidoñ. 
Ateme na minga Bekananééñ ya mefôla mete a nga zu a yôn a jôʼô na: A Nti, e mone David, koo ma éngôngo! Ngo jam ja kone mbia nsisim . 
Yésus a nji yalane nye toʼo vʼajô da. Nde beyéʼé béé ba zu nye bebé a jô nye na: Titaʼane nye amu a yône bia mvus. 
Yésus na: Me nga lômban vʼasu mintômba ya nda Israél mi ne njañan. 
Minga ve zu ku bubutu ôsu vié nye na: A Nti, volôʼô ma! 
Yésus na: E Nji bo mvaé ya nyoñe belete bon a wua je bone bemvu. 
Minga nye na: Yaa a Nti, e ne fe bebela na: Bone bemvu ba di afufus da ku e tawôlô si masa wop. 
Yésus a nga yalan a jô nye na: A minga, mbunane wôé ô ne anen! E boʼo wo ane wo kômbô. Nde ngo jé é nga bo mvoʼé awolo te ebien.
Eyoñ a kôlôya vôm ate, Yésus a nga zu nsaʼa mañ ya Galilé, e bete nkô, a tabe si valé. 
Bizuʼu minsamba mi bôt bi nga zu nye bebé bi bili mimbôbôk, mindindim, miñyeyem, mindôndok a befe abui; nde be nga ku nye mebo a a nga saé be; 
jama bôt a nga kam éyoñ a nga yen ane mimvumvuk mia kobô, mimbôbôk mia bo mvoʼé , miñyeyem mia wulu a mindindim mia yen; ane be nga ve e Zambe Israél duma.
Yésus a nga loone beyéʼé bé a jô na: Ma wôʼô jama bôte nyô éngôngo, amu be ntoo fefele den môse milaa te jôme ya di, a me nji kômbô suu be teke abel anyu, be za kuu some zen . 
Beyéʼé be nga jô nye na: Nne belet é ne yian abime ézuʼu bôte di fé été va ja ye so bia vé? 
Yésus a nga jô be na: Mi bili belet jañembé? Be na: Zamgbwa a tyôtyoé kos. 
Nde a bendé jama bôte na a tabe si; 
ve nyoñe belet zamgbwa a kos; éyoñ a maneya yeʼelan, a nga beʼe je a kalane je beyéʼé, be ki be nga ve je minsamba mi bôt. 
Bese be nga di a jaé. Afufus e nga buk, be nga vaa de minkoé zangwale njalan. 
Ba be nga di be mbe, befam toyini ényin, te lañe binga nge bongô. 
Eyoñ a maneya suu minsamba mi bôt, a nga dañ éfunga été a ke mfaʼa bifuse bi si ya Magadan.
Nde Befarizieñ a Besadusieñ be nga zu, asu ya veʼele nye, a sili nye na a liti be ndem ja so yôp. 
Nye ve yalan a jô be na: Eyoñe ngôʼé é kuiya, mia jô na: Eyoñ é ne abeñ amu yôp é ne évele; 
mametyé ke na: Den, nkulu a ye vuñ, amu yôp e ne ane évele ane ékukut: nde, mia yeme yemelan avale yôp e né, ve mendeme ya biyoñ, mi te nguleya yemelane me! 
Mvoñe bôt é ne abé a mejian ja yi ndem! Mfaʼa ajô ndem, ba ye bo te liti be fe ve nyô Yôna. Ane a nga liʼi be a ke.
Eyoñe be keya e kindiʼi fok, beyéʼé be nga vuane nyoñe belet. 
Yésus nye be na: Ntyee! Balaʼane miabebien mfaʼa mvusu Befarizieñ a Besadusieñ! 
Mfaʼa wop, be nga bili ôsimesane vina na: E ne na bia te vuane nyoñe belet. 
Ve Yésus a nga yeme nalé a jô be na: A bôte ya ôyôme mbunan amu jé mia fas abui ajô ya na mi nji bi belet? 
Mi ngenan te wôʼô nga? Ye mi teke simesane belet étan, asu bôte toyini étan, a tañe minkoé mi nga kee je? 
Nge belet zamgbwa asu bôte toyini ényin a tañe minkoé mi nga kee je? 
Mia kate wôʼô aya na me nji kobô mia ajô belet éyoñe me mbe me jôʼô mia na: Balaʼane miabebien mfaʼa mvusu Befarizieñ a Besadusieñ! 
Nde be nga yeme na a nji jô na be baʼale bebien mfaʼa mvusu belet, ve mfaʼa nyeʼelane Befarizieñ a Besadusieñ.
Eyoñe be kuiya éfuse si Sézaré ya Filip, Yésus a nga sili beyéʼé bé na: Bôte ba jô na mona môt a ne za? 
Be na: Mfaʼa bevok, a ne Yôanes Babtist, ba bevoʼo ke na Elie a bevoʼo ke Yérémi nge wua ya bekulu mejô. 
Nye be na: Ve mia mia jô na me ne za? 
Simon Pierre ve nyoñe nkobô a yalane nye na: Ô ne Krist e mona vevea Zambe. 
Yésus a nga beta nyoñe nkobô a jô nye na: Mvom a wo Simon, e mone Yôna, amu saa ke minsôn nge metyi mbie bia te kulane wo jame te, ve Esaa wom a ne yôp. 
A ma ma jô wo na: Ô ne Pierre, a akoʼo te yôp, ma ye lôñe keké jam, a mimbé yʼétôtôlan mia ye bo te dañe je ngu. 
Ma ye ve wo bidibaʼa ya éjôé ya yôp; jam ese wo ye kañese e si nyô da ye kañeseban e yôp a e jam ese wo ye ben e si nyô, da ye beneban e yôp. 
Ajô te a nga bendé beyéʼé a ayoʼo ese na be bo te kate môte na a ne Krist.
Ataté éyoñe te, Yésus a nga taté na a kobô beyéʼé béé ne ngeññ na: Ma yiane kee Yérusalém na me tôbane njuʼu abui e be bemvendé, bivete betuni a beyeʼele metiñ. Ma ye wôéban, ve môse lale, ma ye wômô. 
Pierre, éyoñ a dutuya nye be tebe bebaé, a nga taté na a bamé nye na: Zambe a kamaʼane wo, a Nti! Momo, avale jame te da ye bo te kui be wo!
Ve nye, éyoñ a veñesaneya, a nga jô Pierre na: Kôlôʼô! Kele ma mvus, a Satan! Ô ne ma ékolé ôbak, amu avale wo yene mam e nji bo di Zambe, ve di bôt.
Nde Yésus a jô beyéʼé bé na: Nge môt a kômbô tôñe ma, a tame ben émien, a bekeʼe krôa jé a a zaʼa tôñe ma. 
Bebela na: Nyô a kômbô kaman ényiñe jé a ye dimili je, ve nyô a dimili ényiñe jé amu ma, a ye je beta bi. 
Mfi jé môt a ye yene na a nyoñe si nyô ése ve a viane jañele nsisime wé? Nge na, jé môt a ye ve mvol a nsisime wé? 
Amu mona môt a ye zu a beéngele béé étôtoʼo Esaa été: éyoñe te a ye yaʼane môt ase a ne mimboone mié mi né.
Ma jô mia bebela na: bôte bʼéziñ ya ba be ne va ba ye bo te wu ve tame yene mona môt a zaʼak aval ane njô bôt.
E mvuse melu mesaman, Yésus a nga nyoñe Pierre, Yakob a Yôanes monyañe Yakob a kee be e nkôl ô ne ôyabe yôp be too ve be be. 
A nga veñesan ôsu viap a asu dé e nga faé ane jôp. Mengômesane mé ve zu bo éfumulu ane éfufup. 
Ateme na Môze a Elie be nga yené be be ba be Yésus be laʼan. 
Pierre, ve nyoñe nkobô a jô Yésus na: A Nti! E ne mvaé na bi tabe va: nge wo kômbô, ma ye lôñe menda bindelé mebaé va, wo jia, Môze jia a Elie jia. 
A ngenan a kobôʼô nalé, ateme na nkut wo ngemban ô nga buti be éjijine si, a tyiñ é nga so nkut été na: Nyôna a ne mone wom ma dañe nyeʼe me bili mevak a nye, vôʼôlaʼane nye. 
Awôʼô beyéʼé be nga wôʼô nalé, be nga ku mesu me butu si a dañe ko woñ. 
Nde Yésus a nga subu a nambe be a jô na: Kôlaʼane si a te koone woñ. 
Eyoñe be nga bete mis, be nji fe yene môt, ve Yésus a too étam.
Eyoñ be nga siliki nkô, Yésus a nga bendé be na be bo te kate môt jam ba te yen akekui éyoñe mona môt a wômôya miñwuan. 
Ane beyéʼé bé be nga sili nye na: Amu jé beyeme bekalate ba jô na Elie a yiane taté beta so? 
Nye be na: Elie a zu foʼo a a ye mane kôme mam mese. 
Ve mia ñhe ma kate na Elie a soya so, ve be nji kômbô yeme nye, be nga bo nye ane ba kômbô; nalé fe mona môt a yiane tôbane njuʼu be be. 
Nde beyéʼé be nga yeme na a nga kobô be ajô Yôanes Babtist.
Akui be kuiya vôme jama bôt a nga too nde môt éziñ a nga zu be nye a kute meboñe si ôsu vié 
a jô na: A Nti, koo monafame wom éngôngo, amu a kon ésesé a wôʼô fe mintaé abui, nalé a ne na biyoñ bi a ku e nduan a bivok a ku e mendim. 
Ma te liti nye beyéʼé bôé, ve be nji kui na be saé nye. 
Yésus a nga yalan a jô na: A miaé bôt ô ne te mbunan a abé , bia be mia bia ye tabe a kui éyoñ évé? Ma ye jibi mia a kui éyoñ évé? Zaʼane ma nye vana. 
Ane Yésus a nga bamé wô a mbia nsisim a nga kôlô be nye a mongô a nga bo mvoʼé awolo te ebien. 
Eyoñe be zuya nye bebé, nde beyéʼé ba sili Yésus vôm étame na: Amu jé bi nga kate vaa wô? 
Yésus nye be na: Amu tyôtyoé mbunane jenan; ma jô mia bebela na: nge mi bili mbunan ve abime fes ôndôndôô, mia ye jô nkôle wuna na: Kôlôʼô va ô ke li, wô ve kôlô a teke jam mia ye kate bo.
a ba ye wôé nye, ve môse lale a ye wômô. Ajô te be nga dañe wôʼô ôlun.
Eyoñe be keya kui Kapernawum, nde bôte ba nyoñe toya be nga subu Pierre bebé a jô na: Ye masa wônan a nji yaʼane toya ya nda Zambe nga? 
Nye na: Yaa, a yaʼan! Eyoñ a keya nda , Yésus a zu tôbane nye a jô na: Wo yen aya a Simon? Bejô bôte ya si nyô ba nyoñe toya mevale meva e be beza? Ye e be bone bap, ye e be beyeñ? 
Pierre na: E be beyeñ; Yésus a nga jô nye na: Ke bone bap be ne ñhe fili te yaʼane nga? 
Eyoñe be nga subu Yésus bebé a sili nye na: Za a dañe beta môt éjôé ya yôp? 
Yésus ve loon ôyôme mongô, a telé wô ézezañe jap, 
nye be na: Ma jô mia bebela na: Nge mi nji tyendé a bo ane ayôme bongô, mia ye bo te nyiin éjôé ya yôp. 
Nyô a ye ñhe suu émiene si ane ôyôme mongô, nye a dañe beta môt éjôé ya yôp. 
A nyô a nyoñe ôyôme mongô wua avale te a jôé dam, mamiene le a nyoñ. 
Ve nyô a kolé wua ya ayôme bone di da buni ma ôbak, da dañe nye mvaé na be tiñeti nye beta akok e tyiñ a wua nye e mendim me mañ.
Bidim a émo ji amu mam ma kolé bôt abak. Mam ma kolé bôt abak me ne ane mam ma yiane foʼo kui; ve bidim a môt jam da kolé ôbak da so be nye. 
Nge akule wo dôé nge akule abo dôé da kolé wo ôbak, tyiʼi de a wua de ôyap; amu e ne wo mvaé na ô nyiin ényiñ étune wo étun abo, nge na ô too éyem, a lôte na ô bili mekule me mo mebo nge mekule mebo mebaé ve ô viane wuaban e nduane ya nnôm éto. 
A nge dise dôé da bo wo na ô ku mbek , vaʼa de a wua de ôyap; e ne wo mvaé na ô nyiin ényiñ ya melu mese dise da a lôte na ô ke ébé nduan a mise môé mebaé.
Tabaʼane ntyele ya biasé wua ya ayôme bôte di. Amu ma kate mia na beéngele bap ya yôp, éyoñ ése, ba fombô asu Esaa wom a ne yôp. 
Nge a yene wô, ma jô mia bebela na a ye vak a wô a dañe mi mewôm ébul a ébul mi nga bo te jañ. 
Avale te nde nkômban ésoo wônan a ne yôp ô né na wua ya ayôme bôte di ô bo te jañ.
Nge monyoñ a bo wo abé , kele liti nye nkobane wé mia nye bebaé. Nge a wôʼô wo, ô dutuya monyoñ a bo éñwôé. 
Nge a bo te wôʼô wo, nyoñe môte wua mfe nge bebaé éyoñe te ajô da ye kômban anyu bengaa bebaé nge belaa. 
Nge a bene wôʼô be, kate de keké; nge a bene fe wôʼô keké, a ntoo ve nyoñe nye ane mone bikuu nge nyoñe toya. 
Ma jô mia bebela na: Mam mese mia ye tiñeti e si nyô, ma ye bo ntiñetane yôp, a ma mia ye kuli si nyô, ma ye bo nkulan e yôp. 
Ma beta jô mia nyaa njôane na: Nge bebaé ya be mia ba kui tyiñ e si nyô aval ajô ese, jam ba ye sili da ye kui be be e soʼo be Esaa wom a ne e yôp. 
Yaa! Vôme bôte bebaé nge belaa ba sulan a jôé dam, me ne ézezañe jap.
Eyoñe te Pierre a nga zu nye bebé a sili nye na: Mojañ a ye bo ma abé biyoñe tañ aya me jaméʼé nye? Ye biyoñe zamgbwa? 
Yésus a nga yalane nye na: Me nji jô wo na a kui biyoñe zamgbwa, ve na zangwale biyoñ mewôme zamgbwa. 
Ajô te éjôé ya yôp ja funane njô bôt éziñ nye a nga kômbô bo sitoʼo a bebo bisaé bé. 
Be nga taté zuu nye môt a nga bili nye mvôla betalañ toyini awôm. 
Amu a nji bi jôme ya bulane mvôla, nde masa a bendé na be kuan émien a ngal a bone bé a biôme bise a nga bili, asu ya yaʼane mvôla a nga bili. 
Ane mbo ésaé a nga ku mebo mé si, a kute meboñ a jô nye na: Tame jibi ma, a ma ye bulane wo mvôla ése 
amu mboone wu ô nga bi nye a kui biôme ya abum été, nde masa mbo ésaé nyô a tii nye ngataʼa a jamé nye mvôla jé. 
Eyoñe mbo ésaé nyô a kuiya atan, a nga tôban ébe mbo ésaé wé, nyô a nga bili nye bedenié ntet, nde a bi nye a miate nye tyiñ a jôʼô na: Bulaʼan jôm ô bili ma. 
Eyoñ a kuya si, ébe mbo ésaé wé ate a nga yeʼelane nye a jôʼô na: Jibiʼi ma, ma ye yaʼane wo. 
Ve nye a nji kômbô, nde a nga futi nye nda mimbôk akekui a maneya yaʼane nye mvôla jé. 
Eyoñe beébe bebo bisaé be yeneya jam é nga boban, be nga wôʼô ôlun abui a ke kañete masa wop ane mam me nga lôt. 
Nde masa wé a loone nye a jô nye na: A wo mbia mbo ésaé, me nga jamé wo mvôla jôé ése amu ô nga yeʼelane ma; 
ngaa wo fe ô nga yiane ko ébe mbo ésaé wôé éngôngo ane ma fe me nga ko wo éngôngo? 
Masa wé ve zu wôʼô ôlun a kee nye e be minjenjet mi bôt akekui a mane yaʼane tañ ése a bili. 
Avale te fe Esaa wom a ne yôp a ye bo mia nge mi nji jamé môt ase monyañe wé, njaman wo so nye nlem .
Nde da zu bo na, éyoñe Yésus a maneya kobô mejô mete, a nga kôlô Galilé a ke mefôla me si ya Yudé, e Yordane yat. 
Ane ézuʼu minsamba mi bôt é nga tôñe nye a a nga saé je wé.
Befarizieñ be nga zu be nye na be veʼele nye be jôʼô na: Ye é ne nkañesane na môt a suu minga wé amu aval étom ése? 
Nye be na: Ye mi nji yeme na Nté biôm, atataʼa, a nga té be fam a minga? 
A a nga jô na: Amu nalé, fam ja ye liʼi ésaa a nyia a a ye lat a minga wé a ba ye bo bebaane nsône wua. 
Avale ya na be bo te beta bo bebaé ve nsône wua. Ajô te jôme Zambe a lateya, môt a nji yiane kandé je. 
Nde ba jô nye na: Amu jé ñhe Môze a nga bendé mveane kalate ntyaman aluk a nsuane minga? 
Nye ke be na: Môze a nga ve mia nguleya suu binga benan amu ayete ya minleme mienan, ve atataʼa mam, nalé a nji tame boban. 
Ma jô mia na: Nyô a suu minga wé, vengevenge ve a lateya a fame fe, a luʼu fe minga mfe, a ntoo fame mejian . 
Ane beyéʼé bé be nga jô nye na: Nge nalé nye a né e zañe fam a minga wôna mfi ô nji bo na môt a luk. 
Nye be na: Saa ñhe bôte bese mbe be ne wôʼô ajô di, ve ba e ne be mveban. 
Yaa! Miaé miziñ mi nga bialé nalé e mebume benyia bap; mivoʼo ke a mboone bôt; ve mife mi nga bo mibiene nalé amu éjôé ya yôp.
Ane be nga zuu ayôme bongô na a beté de mo a yeʼelan. Nde beyéʼé be nga viane bamé be. 
Ve Yésus a nga jô na: Jôkaʼan ayôme bongô, a te kamane de na e zu be ma, amu éjôé ya yôp é ne jôme mevale me bôte ma. 
Eyoñ a maneya beté be mo, a nga kôlô valé.
Nde môt éziñ a nga zu be nye a sili nye na: Za mbamba jam ma yiane bo na me yen ényiñe ya nnôm éto? 
Yésus a nga jô nye na: Amu jé wo sili ma nsili ajô mbamba jam? Môte wua a ne mbamba; nge wo kômbô ñhe nyin ényiñ, baʼaleʼe mebendé. 
Nye Yésus na: Mebendé mevé? Yésus nye na: Te wôé môt, te bo mejian , te wup, te bôte môt ajô, 
seméʼé ésoo baa nyua a wo ye nyeʼe môt a ne wo bebé ane womien. 
Ane ésoé ndôman éte é nga jô nye na: Me baʼaleya mam mete mese; jé éfe ja beta jembane ma? 
Yésus a nga jô nye na: Nge wo kômbô bo te ayeñ, kelek a kuan akume dôé a ve minzôzoé, a wo ye bi akum e yôp a zaʼa va a tôñe ma. 
Eyoñ ésoé ndôman é nga wôʼô ajô te, nde a nga ke a wôʼô ôlun; amu é mbe foʼo na a nga bili biôm abui.
Yésus a nga jô beyéʼé bé na: Ma jô mia bebela na nkukum ô ne ayaé ya nyiin éjôé ya yôp. 
Ma beta jô mia na: E ne tyiʼibi be kamel na a tulan abé ôndôndo a dañe na nkukum ô nyiin éjôé Zambe. 
Eyoñe beyéʼé be wôʼôya nalé, be nga kame beta nkaman be jôʼô na: Za ñhe a ne nyiiban? 
Eyoñ a fombôya be, Yésus a nga jô be na: Jame te é se nguleya boban e mfaʼa bôt, ve mfaʼa Zambe, mam mese me ne boban. 
Ane Pierre a nga yalan a jô nye na: Tame yen, bi maneya liʼi mam mese a tôñe wo, za jame ñhe da yange bia? 
Yésus a nga jô be na: Ma jô mia bebela na: Mia mi maneya tôñe ma, éyoñe mam ma ye bobane mimfefé, éyoñe mona môt a ye tabe éto njôane jé, mia fe mia ye tabe bito bi njôan awôm a bibaé a tyiʼi meyoñ ya Israél awôm a mebaé mejô. 
A nyô ase a nga liʼi menda, nge bobenyañ nge bekal nge ésaa nge nyia, nge bon , nge mefup amu jôé dam, a ye nyoñ a lôte ntete biôm a bi fe ényiñe ya nnôm éto. 
Abui bôt é tele ôsu éyoñe ji ba ye tebe mvus a ba be tele mvus ba ye tebe ôsu.
Ejôé ya yôp ja funane foʼo ve ane mie ndaa éziñ, nye a nga kui atan mametyé na a nyoñe bebo bisaé asu afube mindiʼi mi woon dé. 
Eyoñ a kuiya tyiñ a bebo bisaé, a mbe na a yaʼane be denié wua e môs , a nga lôme be afube mindiʼi mi woon dé. 
Eyoñ a beta kui atan bebé mewolo ébul, a nga yene befe be tele teke jôm ba bo, 
nde a jô balé bete na: Mia fe kelan afube mindiʼi mi woon, ma ye ve mia tañ ja yian. 
Ane be nga ke. Nde a beta kui atan bebé zañe môs a mewolo melale ya mamengôʼé a bo avale da. 
Akui a kui atan bebé mewolo metan ya mamengôʼé ve koone befe be tele, nye be na: Amu jé mi tele va ngume môs teke bo jôm? 
Be nga jô nye na: Amu môt éziñ a nji nyoñe bia bisaé. Nye be na: Mia fe kelan afube mindiʼi mi woon. 
Eyoñe ngôʼé é nga kui, mie afube mindiʼi mi woon a nga jô nkalakume wé na: Loʼone bebo bisaé a ve be maʼan, ataté ba be nga suʼulane nyoñeban a kui ba be nga taté nyoñebane bisaé. 
Nde ba ya mewolo metan ya mamengôʼé ba so a nyoñe denié wua môt ase. 
Eyoñe ba be nga taté nyoñeban be soya be buniʼi na ba ye nyoñ a dañe ba bevok, ve be fe be nga nyoñe denié wua môt ase. 
Eyoñ be nyoñeya, ve taté na ba soʼo mie ndaa 
be jôʼô na: Besuʼulane so ba ba te saé ve awolo da, wo yaʼane be ane bia aya, e bia bia te jibi ayôñ a adite ya ngume môs ? 
Mie ndaa ve yalane wua ya be be na: A mvôé jam, me nji bo ékotekot mfaʼa wôé; ye bia wo bi nji kui tyiñ ajô denié wua? 
Nyoñe denié wôé ô ke. Ma ve môte nyôna denié wua fe ane wo. 
Ye me nji bi nguleya bo biôme biam ane ma kômbô? Nge na ye dise dôé da yen abé ane me ne mbamba môt? 
Nalé ate ñhe ba be tele mvus ba ye tebe ôsu a ba ya ôsu ba ye tebe mvus.
Eyoñe Yésus a nga bete na a ke e Yérusalém, a nga nyoñe beyéʼé bé awôm a bebaé a dutu be fefe. Be keleʼe zen , nde a jô be na: 
Mi lôô bia ke e Yérusalém, a mona môt a ye keeban e mo bivete betuni a beyeme bekalate, a ba ye ve nye mekua ma yian awu 
a ba ye kee nye e be meyoñ me ne te yeme Zambe be bo nye ane ba kômbô a bôme nye a tyelé nye krôa , e môse lale a ye wômô.
Ane nyia bone be Zébédé a nga zu ba be bone bé, ve kute meboñe si asu ya sili nye jam éziñ. 
Nde a sili nye na: Wo kômbô jé? Minga a nga jô nye na: Jôʼô na, éjôé jôé, e bone bame bana bebaé, ba ye tabe wua mbo nnôme wôé, nyô mboʼo mbo ngale wôé. 
Yésus a nga yalan a jô na: Mi nji yem e jôm mia sili. Ye mi ne nyu élaé ma ma yiane nyu? Be nye na: Bi ne ngu. 
A nga jô be na: Mfaʼa élaé jam mia ye nyu, ve mfaʼa ya tabe mbo nnôme wom a mbo ngale wom saa ke ma ma ve dili, ve asu ba ésaa wom a nga mane kômesane de. 
Awôʼô be nga wôʼô nalé nde beyéʼé bevoʼo awôm be nga wôʼô bobenyañ bete bebaé abé . 
Ane Yésus a nga loone be a jô na: Mia yeme na bivete ya meyoñ bia belan éto bemasa jap e be meyoñ mete, a beta be bôt ba belane ngule njôane jap e nyôle jap, 
ve nalé ate a ye bo te boban e be mia, môt a kômbô bo beta môt be mia, a ye bo mbo ésaé wônan, 
a nyô a kômbô bo nyô a ne ôsu be mia a ye bo ôlo wônan; 
avale fe ane mona môt nye ke a nji zu na be saane nye, ve asu ya na nye a saane bôt a ve ényiñe jé na a tañe bôt abui.
Akôlô be nga kôlô Yérikô, beta nsamba bôt a nga tôñe Yésus. 
Mindindim mibaé mi nga too fefele zen mi nga wôʼô na Yésus a lôt, nde mia taté na mia yôtan: A ñyeʼele, mona David, koo bia éngôngo! 
Nsamba bôt ô nga komekane be na be tabe bivô, ve be nga dañe dañe bete metyiñe ngu: A ñyeʼele, e mona David, koo bia éngôngo! 
Yésus ve tebe, a loone be a sili be na: Mia kômbô na me bo mia jé? 
Be na: A ñyeʼele boʼo na e mise mangan me yen. 
Yésus ve ko be éngôngo a nambe mise map; awolo te ebien, bôte bete bebaé be nga bo nguleya yen, a tôñe nye.
Eyoñe be nga kui bebé Yérusalém, a kui Bétfajé mfaʼa ya nkôle beôlivié, Yésus a nga lôme beyéʼé bebaé 
a jô be na: Kelan e nlam ô ne mia ôsu le, été été, mia ye koone ngal éjakas ntiñetan ba mon; tiʼane nye a zuu nye be ma. 
A nge môt éziñ a ye jô mia jam éziñ, mia ye jô nye na: Nti a kômbô be; été été, a nga lôme be. 
Nalé a nga boban asu ya na jame nkulu mejô a nga jô é tôébane na: 
Jôʼane ngone Siôn na: Tame yen, njô bôte wôé a zu be wo, a too évôvoé, a too e ngal éjakase yôp, a étoñ éjakas yôp, mbialane ya tit ja beʼe mimbeʼe. 
Nde beyéʼé be nga ke a bo ane Yésus a nga jô be, 
be nga zuu ngal éjakas a mon a be nga beté be mengômesan a Yésus ke a nga tabe be yôp. 
Etua beta nsamba bôt a nga taa mengômesane mé e zene yôp; bevok be nga tyiʼi mebua bilé a bôé me e zene yôp. 
Bôt be mbe Yésus ôsu a ba be mbe nye mvus be mbe be yôtaʼane na: Hôzana e be mona David, ébotan a nyô a zu a jôé Nti! Hôzana e mevôm me ne mbetane yôp! 
Eyoñ a nga nyiin e Yérusalém, tison ése é nga tiʼitan, nsili ô too na: Nyôna a ne za? 
Jama bôt a mbe a jôʼô na: Nyôna a ne nkulu mejô, Yésus, a so Nazarét ya Galilé.
Ane Yésus a nga nyiin e nda Zambe; a nga kuli bekuan a bekuse biôm e nda Zambe été atan; a nga sôʼôlô betawôlô befolane moné si, nalé fe bito bekuane bezum, 
a nga jô be na: E nga tilibane na: Nda jam ja ye lobane na nda meyeʼelan, ve mia mi veñesaneya je kam beze mimfaka.
Ane mindindim a miñyeyem mi nga zu be nye e nda Zambe été, nde a nga saé mie. 
Eyoñe bivete betuni a beyem bekalate be nga yene bitua bi mam a nga bo a ane bongô be nga yôtan e nda Zambe be jôʼô na: Hôzana e be mona David, be nga wôʼô abé 
a jô nye na: Ye wo wôʼô mame bana ba jô? Yésus a nga jô be na: Yaa! Ye mi nji lañe na: Ô boya na ékañaʼa é so wo jaʼane anyu ayôme bon a benyañebéé? 
Eyoñ a liʼiya be, a nga ke e tison atan, mfaʼa ya Bétani a lôt alu wé.
Tyé kpwaa, éyoñ a bulan e tison, a nga wôʼô zaé, 
mbôl a nga yene élé figié jia e zen , nde a ke mfaʼa é mbe a nji koone é bili jôm vengevenge ve mekaé étam, ane a nga jô je na: Wo ye bo te beta wume bibuma! Ane é nga kôt atemetem. 
Eyoñe beyéʼé be yeneya jame di, be nga semé be jôʼô na: Elé figié ja te kôt atemetem aya? 
Yésus a nga yalan a jô be na: Ma jô mia bebela na: Nge mi bili mbunan ô ne te bisô, mia ye bo saa ve jam da fombô figié, ve mia ye jô jaʼane nkôle na: Kôlôʼô va a kele ku e mañ été, nalé ve boban; 
a jam ese mia ye sili meyeʼelan été a mbunan mia ye nyoñe de.
Eyoñ a nyiineya e nda Zambe été, bivete betuni a bemvendé ya ayoñ be nga subu nye bebé, valé a yeʼele bôt, a jô nye na: A ngulenjôane fé wo bo je mame ma? 
Yésus a nga yalan a jô be na: Ma fe ma ye sili mia nsili wua nge mi yalane ma wô, ma fe ma ye kate mia vôme ngulenjôan ma bo je mam ja so. 
Nduane bôte Yôanes wo so vé ye yôp ye be bôt? Be nga fase ñhe e be bebiene na: Nge bia jô na wo so yôp, a ye sili bia na: Amu jé mi nga bo te buni nye? 
Ve nge bia jô na e be bôt, bia ko jama bôte woñ, amu bese ba nyoñe foʼo Yôanes ane nkulu mejô. 
Nde ba yalan a jô Yésus na: Bi nji yem. Nye ke a nga jô fe be na: Ma fe ma ye bo te kate mia môt a nee ngulenjôan ma bo je mam.
Mia yen aya? Môt a nga bili bone bebaé, ane a nga zu be nyô ya ôsu a jô nye na: Kele den a bo ésaé afube mindiʼi mi woon. 
Nde mone nyô a nga yalane na me nji kômbô ke, vʼasuʼulan, éyoñ a kôñelaneya nlem , a nga ke. 
A nga ke fe be mone mbok a jô nye avale da, nye ve yalan a jô ésaa na: Yaa a ésaa wom, ve a nji ke. 
Mbé ya be bebaé a nga bo nkômban ésaa? Be na: Mon ôsu. Yésus a nga jô be na: Ma jô mia bebela na. Benyoñe toya a binga ba bo ébamba ba ye ke mia ôsu éjôé Zambe. 
Yôanes a nga zu foʼo be mia e zôsôa zen été, ve mi nji buni nye, ve benyoñe toya a binga be ébamba be nga buni nye. Jaʼane mi yeneya nalé, mi nji kôñelane minlem a buni nye.
Vôʼôlaʼane nkana ôfe: Môt a mbe mie nda , nde ñhe a bé afube mindiʼi mi woon a bômane fe de nkaʼalé, a faʼa ébé ba miate bibuma été a lôñe nkum, a tooé bebaʼale été, a kele ñhe ke dulu. 
Eyoñe ya nkôane bibuma, nde a lôme bebo bisaé bé e be bebaʼale afube mindiʼi mi woone na be nyoñe bibuma yʼété. 
Ane bebaʼale afube mindik be nga bi bebo bisaé bé: be bôme wua, be wôé nyô mbok a lume mfe mekok . 
Nde a beta lôme bebo bisaé befe be too abui a dañe ba ya ôsu, be ve bo be avale da. 
A nga suʼulane lôme mone wé émien be be a jôʼô na: Ba ye semé mone wom. 
Eyoñe bebaʼale afube mindik be nga yene mon be nga jô e bebien été na: Nyôna a ne miene élik; nkelan, ñwôane nye ndembene bi nyoñ éliʼi jé. 
Eyoñe be biya nye, be nga kee afube mindiʼi atan a wôé nye. 
Eyoñe ñhe masa afup a soya, a ye bo bebaʼale bete aya? 
Be nga yalane nye na: A ye wôé bingôngole bebaʼale bete mbia ñwôan, a kee afup e mo bebaʼale befe mbe ba ye ve nye bibuma éyoñe ja yian. 
Yésus a nga jô be na: Ye mi nji tame lañ e mintilan été na: Akoʼo belôñe nda be nga wua fé nde é bobaneya akoʼo ya jua mboone mame Zambe ñwô ñhe le: Nalé a buʼu mvaé a jé e mise mangan!
Ajô te ma jô mia na éjôé ja ye vasebane be mia a ja ye veeban e be ayoñ da ye wume bibuma yʼété. 
E môt a ye ku akoʼo te yôp a ye buʼi, a nyô akoʼo te da ye ku yôp, da ye fite nye. 
Eyoñe bivete betuni a Befarizieñ be wôʼôya minkana mite, be nga yeme na mbe a nga kobô be. 
Be nga jeñe na be bi nye, ve be nga ko jama bôte woñ, amu a nga yene nye ane nkulu mejô.
A yalaʼane be, nde Yésus a beta kobô a minkana a jôʼô na: Avale di nde me ne beta funane dee éjôé ya yôp: 
ja funane jame njô bôt éziñ a nga bo éyoñe ya a nga bo ésulan aluʼu mone wé; 
a nga lôme bebo bisaé bé be loone bôt a nga bañete ésulan aluk: ve be nga bene zu. 
Ane a nga beta lôme bebo bisaé befe nye na: Katane bôt me nga bañete na: Yenan ane me maneya kôme dina wom: beyôme benyaʼa bam, a mevoñ biyem biam bi nga tyiʼiban, a mam mese me ntoo nkôman, zaʼan abôʼô aluk. 
Be nji kee kee melo wé, ve viane tube tup: nyina a ke afube dé li, nyô mbok e makite mé; 
ba be nga liʼi ve bi bebo bisaé bé a taa be, a wôé be. 
Nde njô bôt a nga yaa a lôme minsamba bezimbi mié na mi wôé bewôé bôt bete a diʼi tisone jap. 
Nye bebo bisaé bé na: Jam ôsu é ne na abôʼô aluk é ntoo nkôman, di baa ke na bôt me nga bañete be litiya na be nji yian, 
ajô te ñhe kelan e maʼane mezen a loone bôte bese mia ye yene na be zu abôʼô aluk. 
Ane bebo bisaé be nga ke mezen a kôane ba bese be nga koone be: mbia a mbamba be bôt; abôʼô aluk ve jaé ne lut a bôt. 
Eyoñe njô bôt a nyiine na a yene bôt be nga looban, ve yene mboʼo éziñ a too tee ngômesan ya abôʼô aluk, 
a nga sili nye na: A mvôé jam, wo te nyiine vana aya tee ngômesan ya abôʼô aluk? Nye ke ve ane ba te loé nye anyu. 
Ajô te njô bôt a nga jô bebo bisaé na: Kaʼane nye mebo a mo, a wuʼane nye e dibi é ne atan, e wé a ye bo ve ñyôn a nlatane mesôñ. 
Amu abui bôt e ne nlooban, ve ba be ne ntoban be ne tyôtyoé.
Eyoñe Befarizieñ be keya, be nga tebe ésoʼo ya bi Yésus ôlam ya bifia bié. 
Nde ba lôme beyéʼé bap a bôte ya ngame Hérôde e be nye be jôʼô na: A Nyeʼele, bia yeme na ô ne bebela a é ne fe bebela na wo yeʼele bôt zene Zambe teke ko môt éziñe woñ, amu ô nji semé ngume môt: 
Kate ñhe bia, wo yen aya, ye da yiane na be yaʼane kéza toya ye momo? 
Amu Yésus a mbe a yemek nsisime nkpwala ô ne be be, nye be na: Amu jé mia bôbôlô ma a bebaduʼu be bôt? 
Litaʼane ma moné toya , nde ba liti nye denié wua. 
A nga jô be na: Fôtô za nyô a za a nee ntilane wu? 
Be nga yalane nye na: Sézar. Nde a jô be na: Bulaʼane ñhe Sézar biôme bi Sézar a Zambe biôme bi Zambe. 
Eyoñe be nga wôʼô nalé, be nga semé ve liʼi nye a ke ôyap.
Môs ôte, Besadusieñ be nga zu be nye, mbe ba jô na ñwômane miñwuan ô nji bo, nde ba sili nye na: 
A Nyeʼele, Môze a nga jô na: Nge môt éziñ a wu tee bon , monyañe wé a ye luʼu minga wé a biaé monyañe wé ate mvoñe bôt. 
Bobenyañe zamgbwale bʼéziñ be nga too be bia, ntôl ve luk a wu te liʼi mvoñe bôt, ane a nga liʼi monyañe wé e minga wé; 
avale te fe e nga kui e be monyañe baa, nyô lale a kui nyô zamgbwale. 
Mvus éte minga fe a nga wu. 
Nde ñhe éyoñe ya ñwômane miñwuan, minga nyô a ye bo nga za ya bobenyañe zamgbwale ba? Amu bese be nga luʼu nye. 
Yésus a nga yalan a jô be na: Mia fuʼu fé amu te yeme mintilan a ngule Zambe; 
éyoñe ya ñwômane miñwuan, befam ba ye bo te luk a binga ba ye bo te luʼuban, ve ba ye bo ane beéngele ya yôp. 
Mfaʼa ya ajô ñwômane miñwuan ye mi nji lañ ane Zambe a jô mia na: 
Ma me ne e Zambe Abraham, e Zambe Izak a e Zambe Yakob? A nji bo e Zambe miñwuan ve nyôa bevevee. 
Eyoñe jama bôt a nga wôʼô nalé be nga bi ébuʼa anyu a mo amu ñyeʼelane wé.
Eyoñe Befarizieñ be wôʼôya na a feteya Besadusieñ menyu, be nga sulan e vôme wua ate. 
Wua ya été, a too ñyeme metiñ, a nga sili nye nsili asu ya bôbôlô nye: 
A nyeʼele, abendé avé da dañ anen e metiñ été? 
Yésus a nga yalane na: Wo ye nyeʼe Nti e Zambe wôé a nleme wôé ôse, a nsisime wôé ôse a ôsimesane viôé ôse; 
abendé e ne anen a e tele ôsu nde le. 
Di baa da funane fe di ôsu nde di: Wo ye nyeʼe môt a ne wo bebé ane womien. 
Metiñ mese me tyele e mebendé mana mebaé nalé fe bekulu mejô.
Eyoñe Befarizieñ be sulaneya, Yésus a nga sili be 
na: Mia simesane aya ajô Krist? A ne e mona za? Be nye na: Mona David. 
A nga jô be na: Amu jé ñhe David, e Nsisim été, a loone nye Nti a jôʼô na: 
Nti a nga jô Nti wome na: Tabeʼe si e mbo nnôme wom akekui me futiya besiñe bôé e mebo môé si? 
Nge David a loone nye Nti, nne a ne bo mone wé aya? 
Teke môt a mbe nguleya yalane nye toʼo ve ajô da, a ataté éyoñe te, teke môt a nga beta bi ayoʼo nleme ya sili nye nsili.
Ane Yésus a nga kobô jama bôt a beyéʼé bé 
na: Beyeme bekalate a Befarizieñ be too éto Môze yôp, 
jam ese ba jô mia baʼalaʼan a boʼone de, ve te boone avale ba bo. Amu be nji bo ane ba jô. 
Ba kaʼa adite mimbeʼe e ne ayaé ya beʼe e bitule bi bôte befe, ve bebien te kômbô fôʼé mie a ônyu viap.
Mam mese ba bo, ba bo me ve amu na bôt be yene be. Ba bo bikpwaé bekalate be Zambe biabe ndam a bo miñwôndé ya mengômesane map ayap. 
E mebôʼô bidi, ba nyeʼe bito mintômba, nalé fe bi ya ôsu e meba me Zambe, 
mebatan e mevôme bôt ba sulan; ba nyeʼe bôt be loʼone be na Rabi. 
Ve mia, te mia kañese lobane na Rabi; môte wua nye a ne ñyeʼele wônan, mia bese mi ne bobenyañ. 
E si nyô, te mia loone môt éziñ ésoo wônan, amu mi bili wua ve Esoo wônan a ne yôp. 
Te mia lobane na beliti bôte zen , amu nliti zene wônan a ne wua ve Krist. 
Nyô a dañe beta môt e be mia a ye bo mbo ésaé wônan. 
Nyô a bete émiene yôp a ye silibane si a nyô a suu émiene si a ye betebane yôp.
Bidim a mia, beyeme bekalate a Befarizieñ bôte bebaduʼu, amu mia dip éjôé ya yôp ôsu be bôt; miabebien teke nyiin été a teke jôʼé ba ba kômbô nyiine na be nyiin.
Bidim a mia beyeme bekalate a Befarizieñ bôte bebaduʼu! Amu mia nyoñe minkus e biôme bise be bili, éyoñe te fe mia bo ayabe meyeʼelane na bôt be yene mia.
Bidim a mia, beyeme bekalate a Befarizieñ bôte bebaduʼu, amu mia bômane mañ a si asu ya dutu môte wua a éyoñe mi dutuya nye, mia veñesane nye mone ya ébé nduan a dañe mia tañe biyoñe bibaé.
Bidim a mia, mindindime belitizen, mia mia jô na: Môt a kalane nda Zambe teke jam é ne bo nye, ve nyô a kalane or a ne été nye a ntii mvôla. 
A mia mekut a mindindim jé ja dañe dañ anen ye or ye nda Zambe ja telé or étyi? 
Mia jô fe na: Nyô a kalan ataʼa metunaʼa teke jam é ne été ve nyô a kalan mvean ô bete été yôp nye a mbili mvôla. 
A mia mindindim, jé ja dañ anen, ye mvean ye ataʼa metunaʼa da telé mvean étyi? 
Nyô a kalane ñhe ataʼa metunaʼa a kalane de a biôme bise bi bete été yôp; 
a nyô a kalan nda Zambe a kalane je a nyô a too été. 
Nyô a kalane yôp a kalan éto njôane Zambe a nyô a too je yôp.
Bidim a mia, beyeme bekalate a Befarizieñ, bôte bebaduʼu, amu mia ve ngab awômô ya mesep, ôsim a ndôñ, ve mi vuane jam da dañ anen e metiñ: nya ntyiʼane mejôô, nkoon éngôngo a mbunan; mam mana mme mi nga yiane bo, ve teke jôʼé ma mevok. 
A mia mindindime belitizen, mia viane léé afi a mine kamel.
Bidim a mia, beyeme bekalate a Befarizieñ, bôte bebaduʼu! Amu mia fubu élaé a beʼe mfaʼa ya atan, ve mfaʼa ya été bi too njalan a wup nalé fe ôzañ akum. 
A ndindime Farizieñ, tatéʼé fubu élaé mfaʼa ya été, nalé atane dé da ye fe bo mfuban .
Bidim a mia, beyeme bekalate a Befarizieñ, bôte bebaduʼu! Amu mia funane mesoñ me ne ndubane fem, mme ma yené abeñ atan, ve été me ne njalan a bivese mimbim a mvin mevale mese. 
Nalé ate fe mia, mia yené bezôsôô be bôt atan, ve été mi ne njalan a nsisime bebaduʼu a wu mbia be mam.
Bidim a mia, beyeme bekalate a Befarizieñ, bôte bebaduʼu! Amu mia lôñe mesoñ bekulu mejô a kôme mesoñ bezôsôô be bôt, 
a mia jô na: Nge bi nga too melu bʼésaa bangan, bi nji ye bo beébe bebeʼe ayem bap ya metyi bekulu mejô. 
Avale ya na mi ne bengaa ba wosane bebien, amu mi ne bone be bôt be nga wôé bekulu mejô! 
Jé éfe! Ke miabebien mia tuʼa jalé mimboon bʼésaa benan. 
A benyo, mvoñe mekpwe! Aval avé mia ye tup a mate ntyiʼane mejô ya étôtôlan? 
Ajô te, mi lôô, ma lôme bekulu mejô, mimfefek a beyeme bekalate e be mia; mia ye wôé bevoʼo ya be be a tyelé bevoʼo krôa , a bibi bevoʼo minkasa e meba me Zambe, a mia ye tibili bevok e tisone nyô a nyô fok; 
ndembene zôsôa metyi ase a nga sôébane si a ye zu be mia, ataté metyi Abél, zôsôa môt, a kui metyi me Zakari, mona Barasi; nye mi nga wôé e zañe nda Zambe a ataʼa metunaʼa. 
Ma jô mia bebela na: Jame te ese da ye boban e miaé bôte wuna.
A Yérusalém! A Yérusalém! Wo wo wôé bekulu mejô a lume ba ba lômbane be wo mekok ! Ngoʼo abime biyoñ me nga kômbô kôane bone bôé ane ngale kup a kôane bone béé e mefabe mé si! Ve mi nji ke kômbô nalé! 
Tame yenan! Nda jenan ja ye liʼi bilik asu denan. 
A ma jô ñhe mia na: Te ke selan a ataté éyoñe ji mia ye bo te beta yene ma akekui mi jôya na: Ebotan a nyô a zu a jôé Nti!
Eyoñe Yésus a kôlôya e nda Zambe na a nga ke, nde beyéʼé bé ba zu nye bebé asu ya liti nye melôñe ya nda Zambe. 
Nye ve yalan a jô be na: Ye mi nji yene jôme jina ése? Ma jô mia bebela na: Te ke akoʼo da da ye liʼi é bete di avoʼo yôp; jôme jina ése ja ye sôʼôlôbane si. 
Eyoñ a tabeya si e nkôle beôlivié ane beyéʼé bé be nga zu nye bebé be too ve bebe a jô na: Kate bia, mam mete ma ye boban éyoñ évé a ndeme ya nsoone wôé é ne fé, nalé fe nyô asuʼulane ya miaé wu? 
Yésus a nga yalan a jô be na: Tabaʼane ntyele na môt a bo te yale mia fé; 
yaa! Bôt abui ba ye zu a jôé dam be jôʼô na: Ma me ne Krist, a ba ye yale bôt abui fé. 
Mia ye wôʼô ajô bita a biduñe ya bita; mombaʼan a te koone woñ; mam mete ma yiane taté boban te na asuʼulan e boban. 
Ayoñ da ye foʼo wosan ayoñ avok, a éjôé ja ye wosan éjôé évok, bemfumbale zaé a mimfôʼôsan mi si bia ye bo ane mevôm me né. 
Mam mete mese me ne ve atataʼa mintaé mi abiaé. 
Ba ye kee mia bôt be tibili mia a ba ye wôé mia, a meyoñ mese ma ye vini mia amu ma. 
Bôt abui ba ye ku Zambe; bevok ba ye koñan e zañe jap a siñan bana a ba bevok; 
a abui bekulu mejô e ne minsos da ye kôlô si a yale abui bôt zene fe; 
nyeʼan abui bôt wo ye bo avoé amu nnenan abé da ye dañe nen. 
Nyô a ye yeme ngu akui asuʼulan nye a ye nyiiban. 
Mbamba Foé yʼéjôé ya yôp a ye kateban émo ése ya bôt be too ane ngaa asu meyoñ mese, mvus éte nje asuʼulan da ye kui.
Eyoñe mia ye yene jam e ngenan te tame boban da bôé minlam nde nkulu mejô Daniel a nga kobô e telébaneya e vôm a ne étyi, e môt a lañ a ntoo ve wôk! 
Ajô te bôt ba ye tabe Yudé, be kele mbi e minkô, 
nyô a ye tabe e nseñ ya nda yôp, a boʼo te sise na a ke nyoñe biôme ya nda jé, 
a nyô a ne afup a boʼo te bulane mvuse na a ke nyoñe ngômesane jé. 
Bidim a binga be ne mebum a ba ba nyaa bon melu mete. 
Yeʼelaʼan asu ya na mi bo te tup a ôyôn, nge môse sabat . 
Beta njuk a ye boban aval e ngenan te tame boban ataté ane émo é nga téban a zu kui éyoñe ji, a teke selane na da ye fe bo teke beta boban. 
A nge melu mete me nji ye bo étun, teke môt a nga ye nyiñ; ve melu mete ma ye bo étun amu mintoban. 
Ajô te nge môt éziñ a jô mia na: Mi lôô Krist a ne va nge li, te bunane nye. 
Bekrist be ne minsos ba ye tebe, nalé fe bekulu mejô be ne minsos ba ye liti beta mendem a bitua bi mam avale ya yale, jaʼane mintoban, zene fe. 
Mi lôô me maneya kuli mia mam mete. 
Nde ñhe nge ba jô mia na: Mi lôô a ne e nkôte si, te kuan atan; mi lôô a ne e bitune menda, te bunan; 
amu aval ane feleves a so mfaʼa jôp da tôô a faé a kui jôp da dim, nalé ate nsoone mona môt wo ye boban; 
e vôme mbime jôm ô né vôm ate bingbwañ bia sulan. 
Eté été, éyoñe njuʼu ya mimôse mite ô maneya, jôp da ye bo dibi a ngon ja ye bo te beta faé miel, ateté da ye ku e soʼo yôp a mengule ya yôp ma ye téébane si. 
Eyoñe te ndeme mona môt ja ye litiban e yôp; meyoñ mese ya si nyô ma ye kute tôé a ma ye yene mona môt a soʼo minkute ya yôp a ngu a beta étôtok; 
a a ye lôme beéngele be soʼo mekuʼu menyine ya si, ataté mekuʼu ya yôbe di a kui ma ya yôbe di.
Yékaʼane nkana figié: éyoñe ntyaé wé ô ntoo ésôsoñ a mekaé ma kui, mia yeme na ésep é ntoo bebé; 
nalé ate fe mia, éyoñe mia yene mam mete mese, mi yeme na a ntoo bebé mimbé mienan. 
Ma jô mia bebela na: Te ke selan, miaé bôte wuna wo ye bo te lôt te na mam mete mese me kuik. 
Yôp a si bia ye lôt ve mejô mam ma ye bo te lôt.
Ve môs ôte a awolo te, teke môt a yeme bie, toʼo beéngele ya yôp, toʼo mon, teke môt a yem, vengevenge ve Esaa étam. 
Aval e nga boban melu me Noé, nne nsoone mona môt wo ye bobane nalé; 
amu aval e nga boban melu mete, te na ndôn é kui, na bôt be nga di, a nyu, a luʼu binga, be keʼe fe bengone meluk, akekui môse Noé a nga nyiin e ark été, 
be nji tyelé nleme yôp a jam éziñ, akekui ndôn é nga kui a vaa bese: nalé ate nsoone mona môt wo ye boban. 
Eyoñe te bôte bebaé be too afup, wua a ye nyoñeban, nyô mbok a ye liʼi.
Binga bebaé be koʼo akok, wua a ye nyoñeban a wua a ye liʼi. 
Ajô te mombaʼan, amu mi nji yem e môse Nti wônan a ye so. 
Mia yeme na nge mie ndaa a too yem awolo ya alu ñwuwup wo ye so, a nga ye mombô, teke jôʼé na be tube mfine ya nda jé. 
Ajô te mia fe mombaʼan amu mi nji yem awolo mona môt a ye so.
Za ñhe a ne mbo ésaé ya buni a fek, nye masa wé a nga telé e be bôte ya nda jé asu ya ve be bidi éyoñe ja yian? 
Ebotan a mbo ésaé ate nye masa wé, éyoñ a ye so, a ye koone a boʼo ésaé te.
Bebela, ma jô mia na, a ye telé nye mbaʼale ya akume dé ése.
Ve nge mbia mbo ésaé ate a jô e nleme wé été na: Masa wom a bo njuʼu ya so, 
ve taté na a bôme beébe bebo bisaé bé, ve di a nyu ba be besoʼo bilam, 
masa mbo ésaé ate a ye so e môs a nji yange nye a awolo a nji yem; 
a ye titane nye a bo na ba be bôte bebaduʼu be kaban asuʼulane dap: vôm a ye bo ve miñyôn a nlatane mesôñ.
Nde éjôé ya yôp ja ye funane bengo be binga awôm mbe be nga nyoñe belambe bap a ke tôbane môt a luk. 
Betane yʼété be mbe mekut betane ke mimfefek. 
Ba be mbe mekut, éyoñ be nyoñeya belambe bap, be nga vuane nyoñe mbon. 
Ve ba be mbe mimfefek, be nga nyoñe mbon e mendek a belambe bebien. 
Amu nluʼu minga a nga bo te jiʼa so, nde bese be nga bili atek a ke ôyo. 
E zañ alu, ôyenga ô nga jô: Nluʼu minga a soya, kuan atan, mi ke tôbane nye! 
Ane bengo be binga bete bese be nga vee a kôme belambe bap. 
Mekut me nga jô mimfefeʼe na: Vaʼane bia ngabe ya mbone wônan, amu belambe bangan be nga dim. 
Mimfefek mi nga yalan a jô na: Teke foʼo! Ô se nguleya yiane bia be mia; ve kelan e be bebo makit mi kus asu denan. 
Eyoñe bana be keya kuse mbon, nde nluʼu minga a so, ane ba be mbe nkômesan be nga nyiin e abôʼô éliʼiti, a mbé ô nga feteban.
Ayap e lôteya, bengo be binga bevoʼo fe be nga so a jô na: A Nti, a Nti, diʼi bia mbé ! 
Nde a yalan a jô be na: Ma jô mia bebela na me nji yeme mia. 
Ajô te mombaʼan, amu mi nji yeme môs nge awolo.
Da ye bo ane môt éziñ, nye ate a nga bo na, a zaʼa ke dulu, ve loone bebo bisaé bé a ve be akume dé. 
A nga ve wua betalañ betan, nyô mbok bebaé a nyô mboʼo wua, môt ase ane ngule jé é né; mvus éte a nga ke. Eté été, 
nyô a nga nyoñe betalañ betan a nga ke bo makit a yene betalañ befe betan. 
Avale te fe nyô ya betalañ bebaé a nga bi bebaé befe nsenge. 
Nyô a nga nyoñe ve talañ wua, a nga ke, ve faʼa ébé e si a solé moné masa wé. 
Ayab éyoñ é lôteya, nde masa bebo bisaé bana a ke so a nga bo be sitoʼo.
Nyô a nga nyoñe betalañ betan a nga tebe a liti befe betan a jôʼô na: A masa, ô nga ve ma betalañ betan ô lôô me yeneya befe betan nsenge. 
Masa wé a nga jô nye na: Mvaé, ô ne mbamba mbo ésaé a nyô ya buni, ô litiya zôsôô mfaʼa ya tyôtyoé biôm, ma ye telé wo ô baʼale biôm abui; zaʼa vak mia masa wôé. 
Nyô ya betalañ bebaé a nga tebe éyoñe jé a jô na: A masa, ô nga ve ma betalañ bebaé; ô lôô me yeneya befe bebaé nsenge. 
Masa wé a nga jô nye na: Mvaé, ô ne mbamba mbo ésaé a nyô ya buni, ô litiya zôsôô mfaʼa ya tyôtyoé biôm, ma ye telé wo ô baʼale biôm abui, zaʼa vak mia masa wôé. 
Nyô ya talañ wua fe a nga tebe éyoñe jé a jô na: A masa, me mbe me yeme na ô ne ayete môt: Wo kôan e vôm ô nji mias, wo toʼé e vôm ô nji bôé; 
amu woñ, nde me nga ke solé talañ wôé e si été: akume dôé te nde di ô bili. 
Ve masa wé a nga yalane nye na: Ô ne mbia mbo ésaé a nleles! Ô nga yeme na ma kôan e vôm me nji mias a toʼé e vôm me nji bôé. 
O nga yiane futi moné wom e bañ; éyoñe me soya, me nga ye bulane nyoñ akume dam a nsenge. 
Nyoñane ñhe nye talañ wé a kee nye môt a bili betalañ awôm. 
Amu môt ase a bili, nye ba ye ve a a ye bi abui abui; ve nyô a nji bi, ba ye vaa jaʼane jôm a bili. 
Ve mfaʼa mbo ésaé a ne tee mfi, wuʼane nye e dibi e ne atan: e wé nye a ye bo miñyôn a nlatane mesôñ.
Eyoñe mona môt a ye so étôtoʼo jé ba be beéngele bé bese, a ye tabe étôtoʼo éto njôane jé. 
Meyoñ mese ma ye sulan asu dé, a ye kandé bôt bana a ba bevok ane mbaʼale biyem a kandé mintômba a bikela. 
A ye telé mintômba e mbo nnôme wé a bikela e mbo ngale wé. 
Eyoñe te njô bôt a ye jô ba ba ye tebe nye mbo nnôme na: Zaʼan, mia bôt Esaa wom a nga botan, nyoñane ngab éjôé é nga kômban asu denan ataté ane émo é nga téban: 
Amu me nga wôʼô zaé a mi nga ve ma bidi; me nga wôʼô évé a mi nga nyuu ma mendim; me mbe nneñ a mi nga nyoñe ma; 
soé a mi nga jalé ma ngômesan; me nga kon a mi nga jome ma; me mbe mimbôk ane mi nga zu yene ma. 
Eyoñe te bezôsôô be bôt ba ye yalane nye na: A Nti, bi nga yene wo éyoñ évé ô wôʼô zaé a ve wo bidi, ô wôʼô évé a nyuu wo mendim? 
Bi nga yene wo éyoñ évé ô too nneñ a nyoñe wo, ô too soé a jalé wo ngômesan? 
Eyoñ évé bi nga yene wo ô too nkôkon nge e nda mimbôk a zu yene wo? 
Njô bôt a ye yalane be na: Bebela ma kate mia na: éyoñ ése mi nga bo wua ya ayôme bôt da dañe tyôtyoé di jam mbe be ne bobejañ, ma ñhe le mi nga bo de.
Wôna a ye jô ba ba ye tebe nye mbo ngale na: Kelan ma ôyap, mia bôte biyoʼé, e nduane ya nnôm éto nje é nga kômban asu diable a beéngele bé. 
Amu me nga wôʼô zaé mi te ve ma bidi; me nga wôʼô évé, mi te nyuu ma mendim; 
me mbe nneñ, mi te nyoñe ma; me mbe soé, mi te jalé ma ngômesan; me nga kon a me mbe mimbôk mi te zu jome ma! 
Nde be fe ba ye yalane na: A Nti éyoñ évé bi nga yene wo ô wôʼô zaé, nge évé, ô too nneñ nge soé, ô too nkôkon nge nda mimbôk bi te zu volô wo? 
A ye yalane be na: Bebela ma jô mia na, e vôme mi nga bo te bo wua ya ayôme bôt da dañe tyôtyoé dina jam, vôm ate mi nga bo te bo ma. 
Balé bete ba ye tôbane melebe ya nnôm éto, ve bezôsôô be bôt ba ye nyoñ ényiñe ya nnôm éto.
A nga bo na, éyoñe Yésus a maneya kobô mam mete mese, a nga jô beyéʼé bé na: 
Mia yeme na éyoñe môse mibaé mi lôteya, Pak a ye boban, a mona môt a ye koñeban asu ya na a tyeléban e krôa .
Ane bivete betuni bi nga sulan a bemvendé ya ayoñ e ndaa ntuni nnen ba loone na Kaif, 
a bo ésok ane be ne bi Yésus e mvôle yôp a wôé nye; 
be mbe be jôʼô na: Saa ke éyoñ abôk é né, éngôngôm é za boban e be bôt.
Yésus a mbe Bétani, e ndaa Simon nkone zam , 
nde minga éziñ a subu nye bebé a bili ndeʼe albata é bili ôlobinda a ne beta tañ, nye ve sôé nye nye nlô a too tawôlô. 
Eyoñe beyéʼé be nga yene jame te, be nga yene de abé a jô na: Amu jé aval éndamane di? 
Ôlobinda nyô a be kuabane beta tañ asu bingôngole bi bôt. 
Eyoñe Yésus a yemeya ôsimesane viap, a nga jô be na: Amu jé mia dutu éndeñelaʼa e be minga nyô? Ke a te bo ma mbamba jam; 
mia be bingôngole bi bôt mi too éyoñ ése; ve bia be mia mi nji tabe éyoñ ése; 
a te sôé ôlobinda e nyôle jam asu njambane soñe wom. 
Ma jô mia bebela na e vôm ase Mbamba Foé nyô a ye kateban e si nyôna ése, ba ye fe kobô ajô ya jam a te bo a simesane nye.
Ane wua ya beyéʼé awôm a bebaé, jôé na Yudas Iskariôt a nga ke e be bivete betuni 
a jô na: Mia ye ve ma jé ane-me ne koñe mia nye? Nde be nga veʼe nye bifase bi moné mewôm melaa.
Ataté éyoñe te a mbe a jeñek mbamba éyoñ ya koñe nye.
E môs ôsu ya ba di belet é ne te mvusan, beyéʼé be Yésus be nga sili nye na: Wo kômbô na bi ke kôme wo vôme ya di Pak e vé? 
Nye be na: Kelan e tison, be môt éziñ, a jôʼane nye na: Masa a jô na: Eyoñe jam é ntoo bebé, nne ma lôte Pak e be wo bia beyéʼé bam. 
Ane beyéʼé be nga bo ane Yésus a nga bendé be: be nga kôme Pak. 
Eyoñe ngôʼé é nga kui, a nga too tawôlô ba be beyéʼé awôm a bebaé. 
Be jaʼak, nde a jô be na: Ma bele ane ma jô mia na: Wua ya be mia a ye koñe ma. 
Njalan a abui ôlun, nde ba taté nye nsilan, môt ase mfaʼa wé na: Ye ma a Nti? 
A nga yalan a jô na: E môt bia nye bia kee wo e beʼe été, nye ate a ye koñe ma. 
Mona môt a ke ane e nga tiliban ajô dé ve bidim e be môt a beʼe ayeme ya nkoñane mona môt: e nga ye dañe mvaé e be môt ate na a bo te bialé. 
Yudas, nyô a nga koñe nye a nga yalan a jô nye na: Ye ma a Rabi? Yésus na: Wo wo jô nalé.
Be jaʼak, nde Yésus a nyoñe fembé a éyoñ a maneya botane je, a nga beʼe je a ve je beyéʼé nye na: Nyoñan, jaʼan, jôme jina é ne nyôle jam. 
Eyoñ a nyoñeya élaé a ve akéva, a nga kalane be je a jôʼô na: Nyaʼan élaé ji bese, 
jôme ji é ne metyi mam yʼélat asu jama bôt, mme me nga sôéban asu njamane mam abé . 
Ma jô mia bebela na: Ataté éyoñe ji, ma ye bo te beta nyu jôme ya ébuma ndiʼi ji, akekui e môse bia be mia bia ye nyu je mfefé éjôé Esaa wom.
Eyoñ be maneya yia bia, be nga ke e nkole beôlivié. 
Ane Yésus a nga jô be na: Mia bese mia ye koleban ôbak alu di amu ma: Amu e nga tilibane foʼo na: Ma ye bibi mbaʼale a mintômba ya mbam mia ye tyamelan.
Eyoñe me wômeya, ma ye ke mia ôsu e Galilé. 
Pierre a nga yalan a jô nye na: Nge bese ba ye kolôban ôbak amu wo, ve ma ma ye bo te koleban ôbak. 
Yésus a nga kate nye na: Ma jô wo bebela na alu di, te na nnôme kup a loñé, wo ye kate ma biyoñe bilaa. 
Pierre a nga jô nye na: Toʼo na me nga yiane wu bia wo, teke foʼo na me nga ye kate wo. Bebé avale te fe beyéʼé bese be nga jô.
Ane ba be Yésus be nga kui e vôm ba loone na Gétsémané, nye beyéʼé na: Tabaʼane si valé, nté ma ke ôbe nté na me yeʼelan. 
A nga nyoñe Pierre baa bone be Zébédé bebaé; a nga taté na a wôʼô ôlun a biyebe. 
Nye be na: Nsisime wom wo wôʼô ôlun étua abui a kui awu; likaʼane va a mombaʼan fufulu a ma. 
Nde a subu ôsu mone nté, ve ku asu dé é butu si, a nga yeʼelan a jôʼô na: A Esaa wom, nge é ne ngule ya bo nalé na élaé ji é ke ma ôyap; ve da saa ane ma kômbô ve ane wo kômbô. 
Ve zu mfaʼa beyéʼé be mbe a koone be ôyo, nye na: A Pierre nalé a ne na mi nji bi ngule ya mombô fufulu a na toʼo ve awolo da? 
Mombaʼan a yeʼelaʼan, nalé mia ye bo te nyiin e mebôbelaʼa été; mfaʼa wu nsisim ô ne ngu, mfaʼa mbok minsôn mi ne atek. 
A nga beta ke éyoñe baa asu ya yeʼelan a jôʼô na: A Esaa wom nge élaé ji é se nguleya lôt te na me nyaʼa je, nkômbane wôé ô bobaʼan! 
Mvus éte a nga beta zu a koone be be too ôyo, amu mise map me mbe adit. 
Ve liʼi be a beta ke ôyap asu ya yeʼelan éyoñe lale, a baʼalaʼane ke avale bifia da. 
Ane a nga zu e be beyéʼé a jô be na: Kelan ôsu a ke ôyo a wokaʼan! Mi lôô éyoñ é ntoo bebé nje mona môt a yiane keeban e mo bebo abé . 
Kôlaʼane si! Nkean! Mi lôô môt a koñe ma a soya.
A ngenan a kobôʼô, éyoñe te Yudas, wua ya beyéʼé awôm a bebaé a nga suan a ngume nsamba bôt be beʼe minkpwaté mekôn a mimbeñ. Bivete betuni a bemvendé ya ayoñe beyude mbe be nga lôme be. 
E môt a nga koñe nye, a nga ve be ndem a jôʼô na: Môt ma ye latane nye anyu, nye le, biane nye. 
Eté été a nga subu Yésus bebé a jô na: Mbôlô a Rabbi, ve latane nye anyu. 
Yésus a nga jô nye na: A Mvôé jam, ô ne va amu nalé. Ane be nga zu bebé a wua Yésus mo nyô a bi nye. 
Ane wua ya ba ba be Yésus be mbe a nga same wo a té nkpwaté mekône wé abam a baʼé mbo ésaé njôô betuni a tyiʼi nye alo. 
Nde Yésus a nga jô nye na: Some nkpwaté mekône wôé e vôme wé; amu ba bese ba nyoñe nkpwaté mekôn, ba ye fe wu ve a nkpwaté mekôn. 
Nge na ye wo simesane na me se nguleya yeʼelan Esaa wom éyoñ ébiene ji, nye ke a telé fefele jam éto ji beéngele mewosan a dañe bizuʼu awôm a bibaé? 
Nne mintilan mi ne nguleya tôéban aya te na avale di da boban? 
Awolo te nde Yésus a nga jô minsamba mi bôte na: Mia te kui mi bili minkpwaté mekôn a mimbeñ asu ya bi ma ane zee mimfaka. Môs ôse, e nda Zambe été, me mbe me tabeʼe si a yeʼele, mi nji bi ma. 
Jame dina ese é kuiya asu ya na mintilane bekulu mejô mi tôéban. Ane beyéʼé bese be nga liʼi nye a tup.
Eyoñe be biya Yésus, be nga kee nye e be Kayif, ntuni nnen, e vôme beyeme bekalate a bemvendé be nga too nsulan. 
Pierre, nye a mbe a zaʼa ôyap a kui e nseñe ntuni nnen, a éyoñ a nyineya mfaʼa ya été, a mbe a too ba be ayôme bôt asu ya yen asuʼulan ya mam. 
Betuni benen a ékôan ja kobô mejô ése be mbe be jeñek ékotekote jame ya boʼolô Yésus ane be ne wôé nye. 
Ve be nji yen, akôsa bo na bikotekote bengaa bi mbe valé. Ayap é lôteya, nde bebaé ya été ba subu bebé a jô 
na: Môte nyô a mbe a jôʼô na: Me ne tyame nda Zambe, a beta lôñe je môse milaa. 
Ntuni nnen a nga tebe tetele a jô nye na: Ye wo te yalan toʼo jame da ya mam ba boʼolô wo nga? 
Yésus a nga too évô. Ntuni nnen a nga jô nye na: Ma vuu wo soñ ane Zambe a vee na ô kate bia nge ô ne Krist e mona Zambe. 
Yésus a nga jô nye na: Wo wo jô. Ve da ma jô mia na: ataté éyoñe ji, mia ye yene mona môt a too e mbo nnôme ya éto njôan a a zaʼa minkute ya yôp. 
Eyoñe te ntuni nnen a nga nyap mengômesane mé a jô na: A kobôya ébiasé nkobô, amu jé bia beta yi bengaa? Mi lôô éyoñe ji, mi maneya wôʼô nkobô ébiasé. 
Mia yen aya? Be nye na: A yiane wu. 
Nde be nga tui nye menden asu a bibi nye mebaé. Bevok be nga bibi nye minkasa 
be jôʼô na: Kuliʼi bia mejô a Krist, za a te bibi wo?
Pierre a nga too si atan, e nseñ été; nde mbo ésaé minga éziñ, a zu nye bebé a jô na: Wo fe ô mbe nsamba Yésus môte ya Galilé. 
Nde a nga kat asu bese a jôʼô na: Me nji yeme jam wo jô. 
Eyoñ a kui atan a kele mfaʼa mbé akak ô mbe, nde minga mfe a yene nye a jô na: Môte nyô a mbe nsamba Yésus môte ya Nazarét. 
A nga beta kat a kaneʼe ngana na: Me nji yeme môt ate; 
Ôbe nté ô lôteya, bôte be nga tele valé be nga subu Pierre bebé a jô nye na: Bebela na wo fe ô ne wua ya be be, nkobô wôé ôbien wo liti vôme wo so. 
Nde a taté na a fôtan a kane mengana na: Me nji yeme môt ate. Eté été ane nnôme kup a nga loñ. 
Ane Pierre a nga simesane nkobô Yésus a nga kobô na: Te na nnôme kup a loñ, wo ye kate ma biyoñe bilaa; nde a nga kui atan a dañe yi.
Eyoñe tyé é nga lendé, betuni benen a bemvendé ya ayoñ be nga bo ésoʼo ya tebe Yésus e ngame yat asu ya wôé nye. 
Ane be nga kaʼa nye, be kele nye a kalane nye Pilat, ngovina.
Eyoñe Yudas, nyô a nga koñe nye, a nga yene na be veya nye mekua, nde a nga kôñelane nlem a bulane bifase bi moné mewôm melaa e be betuni benen a bemvendé 
a jôʼô na: Me nga bo abé éyoñ me nga koñe metyi me ne te bijô. Nde ba jô na: Wo zuu bia ajô nyôl aya? Womien wo ye yen. 
Eyoñ a wuaya bifase bi moné e nda Zambe nde a nga kôlô a éyoñ a keya ôyap, a nga timbane nko. 
Eyoñe betuni benen be nyoñeya minsañ mi moné be nga jô na: E nji yiane na bi futi mie akume ya nda Zambe, amu mi ne tañe metyi. 
Eyoñ be tabeya ésok, be nga kuse afube mmé meviek a moné ate asu ya jame bikuu. 
Ajô te ba loon afube te na afube metyi a kui e môse wu. 
Nalé ate mejô Yérémi nkulu mejô ma ye tôébane na: Ane be nga nyoñe minsañ mi moné mewôm melaa: Tañ éte é ne tañe ya nyô be nga tube tañ, nyô ya bone be Israél be nga tube tañ. 
A be nga ve mie asu afube mmé meviek, avale Nti a nga jô ma de.
Ane be nga kee Yésus asu be ngovina; nde ngovina a nga sili nye minsili na: Ye ô ne njôô beyude nga? Yésus na: Wo wo jô. 
Nté betuni benen a bemvendé be nga boʼolô nye, a nji yalane jam éziñ. 
Pilat a nga jô nye na: Ye ô nji wôk ane ba boʼolô wo? 
A nji yalane nye toʼo ve ajô da, a ngovina a nga kame jame te étua abui.
E abôʼô ése, ngovina a nga bili fulu ya suu mbôʼô wua e be ékôane bôt, e wu bebien be nga sili. 
Be nga bili étua mbôʼô éziñ jôé na: Yésus Barabas. 
Eyoñ be sulaneya, Pilat a nga sili be na mia yi na me suu mia za: Ye Barabas, ye Yésus ba loone na Krist? 
A mbe a yeme na be nga kuane nye amu éviele. 
A too éto ya aba mejô, nde minga wé a lôme nye tyiñe na: Te ke jam éziñ é ne e zañe jôé a zôsôa môt ate; me tôbaneya njuʼu abui den e biyeyem amu nye. 
Betuni benen a bemvendé be nga tindi minsamba mi bôt mi sili Barabas ve mi dimili Yésus. 
Eyalane jé été ngovina a nga jô be na: Mia yi na me suu mia za? Be na: Barabas. 
Pilat a nga jô be na: Nde ma ye bo Yésus ba loone Krist aya? Be nga jô bese na: A tyelébaʼane krôa yôp! 
Pilat na: Za mbia jam a nga bo? Be nga yalan a ayoʼo ese na: A tyelébaʼane krôa yôp! 
Eyoñ Pilat a yeneya teke mvolan éziñ a na zôʼé é ne ve betebet, a nga nyoñe mendim a sôbe mo asu nsamba bôt a jôʼô na: Me ne mfuban ajô metyi me môte nyô; ve mia mia ye tôban. 
Ane bôte bese be nga yalan a jô na: Metyi mé me tabeʼe be bia a e be bone bangan. 
Nde a nga suu be Barabas, ve a nga kee be Yésus be ke tyelé nye krôa yôp valé a maneya bibi nye nkasa.
Ane bezimbi be ngovina be nga zuu Yésus e vôme ba kobô mejô a sulane nsamba bôt ôse ô tebe nye ngame yat. 
Be nga vaa nye ngômesane jé a jalé nye nyô é ne évele; 
be nga lôñ ékate biyo a jalé nye je nlô be kee ke nye ntum e mbo nnôm, ve kute meboñe si asu dé a kpweʼele nye be jôʼô na: Mbôlô, a njôô beyude; 
be nga tui nye mendene nyô, be nyoñe ke ntum a bibi nye wô nlô. 
Eyoñe be maneya kpweʼele nye, be nga beta vaa évele ngômesan be nga jalé nye, a bulane jalé nye ngômesane jé a kee nye na be ke tyelé nye krôa yôp.
Eyoñe be nga kui atan, be nga koone môte ya Sirén jôé na Simon, be nga sili nye na a beʼe krôa Yésus 
be kelek e vôm ba loone na Gôlgôta, nge na ékôkoé nlô; 
be nga nyuu nye woon a ne sañ; éyoñ a tyeʼeya je a nji je kômbô nyu. 
Eyoñ be tyeléya nye krôa yôp, be nga kabane mengômesane mé a mboon asimba . 
Be nga tabe si a baʼale nye valé. 
Be nga tyelé, e nlô wé yôp, étome jé é too ntilane na: Nyôna a ne Yésus njôô beyude. 
Baa be beze mimfaka bebaé be nga tyelébane krôa yôp: jia mbo nnôm, nyô fok mbo nga. 
Belôtan be nga taa nye, be meʼete be minlô 
be jôʼô na: A ntyame nda Zambe a beta lôñe je môse milaa, nyiʼi womien; nge ô ne mona Zambe, sisik si krôa . 
Avale te fe betuni benen baa be beyeme kalate a bemvendé be nga kpweʼele nye be jôʼô na: 
A nga nyii bôte befe, ve a se nguleya nyii émien; a ne njô bôte Israél, a sisik si krôa éyoñe ji a bia ye buni nye. 
A nga ve émiene be Zambe a jô fe na: Me ne mona Zambe: Nge Zambe a nyeʼe nye, a tame ñhe kôté nye éyoñe ji. 
Avale te fe beze mimfaka ba be be be nga tyele krôa be mbe be taa nye.
Ataté zañe môs , dibi e nga yiane si ése a kui mewolo melale ya mamengôʼé. 
Bebé mewolo melaa ya mamengôʼé, Yésus a nga yône tyiñe yôp: Eli, Eli, lama sabaktani, nalé a tinane na: Zambe wom, Zambe wom, amu jé ô liʼiya ma? 
Bevoʼo ya bôt be mbe valé be mbe be jôʼô, éyoñ be nga wôʼô nye na: A loon Elie! 
Eté été, wua ya be be a nga mate a nyoñe kusa, ve dube je e woon a ne sañ été, a some je ôlé a ve nye je na a nyu. 
Ba bevoʼo be nga jô na: Yangeʼe! Ñyenan nge Elie a ye zu nyii nye. 
Ve Yésus a nga beta yôn tyiñe yôbe ngu, a nga suu nsisime wé. 
Ô lôô, éndelé ya nda Zambe é nga salé bifas bibaé, ataté yôp a kui si; si é nga fôʼôsan; mekôm me nga salé; 
mesoñ me nga kuiban, menyôle ya abui mimfufup e wuya me nga wômô: 
mi nga vame mesoñ a nyiin e tison é ne étyi e mvuse ñwômane soñ Yésus, a yené e be abui bôt. 
E ñyenane mfôʼôsane si a mam mese me nga boban, nde évete bezimbi ntete wua a ba ba be be be mbe be baʼaleʼe Yésus, be nga dañe ko woñ a jô na: Bebela na nyôna a be mona Zambe.
Binga abui ya ba be nga wulu nsamba Yésus, ataté Galilé, be saane nye, be mbe wé be tele ôyap a yen. 
Be mbe été na: Marie ya Magdala a Marie nyia Yakob a Yôsep a nyia bone be Zébédé.
Eyoñe ngôʼé é nga kui, nkukume môte ya Arimaté ô nga suan jôé na Yôsep, nye fe a nga suʼulane bo ñyeʼé Yésus, 
a nga zu be Pilat a sili mbime Yésus. Ane Pilat a nga kañese. 
Eyoñ a nyoñe mbim, Yôsep a nga vule wô e mfuban éndelé. 
A nga futi mbim e mfefé soñe wé, nyô a nga fak akôm été, a éyoñ a maneya dibe beta akok e mbé soñ nde a nga ke. 
Be mbe valé na: Marie ya Magdala a Marie mbok be nga too ôsu soñ.
Tyé kpwaa ya mvuse nkômesan, betuni benen a befarizieñ be nga sulan e be Pilat 
be jôʼô na: A Masa, bi nga simesane njôane môt ate, nyô a nga yale bôte fé a nga jô a ngenan a vee na: Ma ye wômô e mvuse môse milaa. 
Ajô te vaʼa abendé na be tuʼa baʼale soñ a kui môse lale, beyéʼé bé be za zu wube nye a jô bôte na: A wômôya miñwuan, njañelane bôte fé wo suʼulan ô za dañe abé a dañe wu ya ôsu. 
Pilat a nga jô be na: Mi bili bebaʼale; a kelan mi tuʼa baʼale avale mia yem. 
Eyoñ be keya, be nga tuʼa foʼo baʼale soñ, be nga yemete akoʼo e nga dibe soñ a telé bebaʼale!
Mvuse sabat , ndibe tyé, môs ôsu ya sondô, Marie ya Magdala a nga ke fombô soñ baa Marie mbok. 
Ateme na beta mfôʼôsane si a nga boban, e ne na: Engele Nti a nga sis a soʼo yôp; éyoñ a subuya bebé soñ, a nga biʼiti akoʼo fefe a tabe de yôp. 
A nga yené ane feleves, a ngômesane jé é mbe éfumulu ane sut. 
Ane bebaʼale be nga tyibelan amu woñ be nga ko nye a be nga bo ane mimbim. 
Nde éngel a nga nyoñe nkobô a jô binga na: Te koone woñ, ma yeme foʼo na mia jeñe Yésus nyô be nga tyelé krôa yôp. 
A nji bo va, a wômôya foʼo ane a nga jô, Zakan a yenane vôm a nga bôô. 
Kelan avô a katane beyéʼé bé na a wômôya miñwuan a mi lôô a keya mia ôsu e Galilé; mia ye yene nye wé. Mi lôô me kateya mia foé. 
Be nga ke avô a liʼi soñ, njalan a woñ, mbundaʼan a abui mevak, be mateʼe asu ya kate beyéʼé bé foé. 
Ateme na Yésus a nga tôbane be a jô be na: Mbôlane wé. Be nga subu nye bebé, ve bi nye mebo a kute meboñe si asu dé. 
Ane Yésus a nga jô be na: Te koone woñ; kela katane bobenyañe bam na be ke Galilé, nne ba ye yene ma wé.
Be ngenan be kelek, ateme na, bôte bʼéziñ ya bebaʼale soñ be nga nyiin e tison a kate betuni benen e mam mese me nga kui. 
Ba be bemvendé be nga sulan ésok, éyoñe be maneya bi abime moné da yian, be nga ve nye bezimbi 
be jôʼô na: Jôʼane na beyéʼé béé be nga zu wube nye alu bi too ôyo. 
Nge ngovina a wôʼô jame te, bia ye bo nye na a yebe njôane te a mia mia ye bo te tyelé minleme yôp. 
Eyoñe bezimbi be nyoñeya moné, be nga bo ane be nga yeʼele be. Njôane wu ô nga mialan e be beyude a kui e môse wu.
Beyéʼé awôm a wua be nga ke e Galilé, e nkôle Yésus a nga bendé be, 
éyoñ be yeneya nye, be nga kute meboñe si ve be sôʼane fe. 
Eyoñ a subuya be bebé, Yésus a nga kobô a jô be na: Ngul ése é maneya vebane be ma e yôb été a e si nyô. 
Kelane ñhe a boʼone meyoñ mese beyéʼé mi duu be e jôé Esaa a Mon a Mbamba Nsisim, 
mi yeʼele be ane ba yiane baʼale mam mese me nga bendé mia; mi lôô me ne a mia môse mise akekui amané ya si nyô.
Atataʼa Mbamba Foé Yésus Krist, Mone Zambe, e nde di,
aval ane e ne ntilan e kalate nkulu mejô Ezayi na: O lôô, ma lôme nlômane wom ôsu wôé na ô ke kôme wo zen .
Tyiñe môt éziñ ja ke ja yôtan fé été é jôʼô na: Kômane zene Nti. Sôʼane mezene mé, me bo zôsôô ne tiiññ.
Nalé Yôanes a mbe e fé été a du bôt, a kañeteʼe fe ajô nduan ya nkôñelane minlem asu njamane mam abé .
E nde ñhe mfaʼa si ôse ya Yudé ô mbe ô zaʼa be Yôanes a bôte bese ya Yérusalém be kele duban e mendim me Yordan, be meme mam abé map. 
Yôanes a nga beʼe ngômesan é to ntiñan a mimvote mi tite kamel, kandé ékôb é tii nye angeteñ, a jaʼa ke ve bitandak a wôé ya mefan. 
E nde ñhe a nga bo a kate bôt Foé a jôʼô na: E môt a zu me mvus a dañe me ngu, me nji bi nkôñ, jaʼane ve abim ya lumbu e si a tiine nye nkole besilefas.   
Mfaʼa wom, me me nga du mia a mendim, ve nye ki a ye du mia a Mfufub Nsisim.
E nga bo melu mete na, Yésus a nga so e Nazarét ya Galilé, ane Yôanes a nga du nye ôsôé Yordan été. 
E nde e nga bo na, Yésus a kôlôʼô foʼo e mendim été, a nlôô ane yôb da salé, Nsisim a suse be nye aval ane zum. 
Ane tyiñ é nga so e yôb été na: Wo ô ne mone wom ma nyeʼe, me ne ngunguan a wo.
Eté été, Nsisim a nga tindi nye na a ke e fé été. 
E fé été wé, tañe melu mewôm menyiin, Satan a veʼeleʼe nye. A nga too baa betit ya mefan, da beéngele be zaʼa toñe nye.
Eyoñ be biya Yôanes, e nde Yésus a nga ke e Galilé, a kele a kañete Mbamba Foé Zambe, a jôʼô na: 
Eyoñ é kpwaaneya; Ejôé Zambe é nto bebé: kôñelaʼane ñhe minlem, mi buni Mbamba Foé.
Eyoñ Yésus a mbe a womôlôʼô kindiʼi mañe ya Galilé, ane a nga yene Simon baa André, monyañe Simon, ba ke ba wua mvunda ôsôé ôsôé, amu be mbe beyobe kos. 
E nde a zu jô be na: Tôñane ma, ma ye bo mia bedutu bôt. 
Eté été, ane be nga wua mevot e si, a tôñe nye. 
Eyoñ a beteya subu ôsu mone nté, ane a nga yene Yakob baa monyañe wé Yôanes, bone be Zébédé, be kôme mvunda jab éfunga été, 
e nde fe a nga loone be été été. Ane be nga lik ésaa wob Zébédé baa bebo bisaé éfunga été, ve kôlô a ke tôñe nye.
E nde be nga ke kui e tison ya Kapernawum. A e Sabat ôsu a nga tôñ valé, ane Yésus a nga nyiin aba Zambe, a nga yeʼele. 
Ane bôte be nga semé ñyeʼelane wé angôndô, amu a nga yeʼele be aval ane nyô a bili ngum avale ngul éziñ, teke bo ane beyeʼele metiñ bap. 
Môt éziñ a nga bili mbia nsisim a nga too aba Zambe été valé, e nde a nga yôtane tyiñ yôp, 
nye na: Bia be wo bi nee za ajôô, a Yésus ya Nazarét? Ye ô zuya jiane bia! Ma yeme za nye ô né, ô ne Mfufub ya Zambe. 
Ane Yésus a nga bôé mbia nsinsim mvam a jô wô na: Dib anyu, kui atan, ô kôlô e be môt ate. 
Eyoñe mbia nsisim ô seʼeseya nye a ngu, môt a nga kpwemetan, e nde fe ô nga tat étua ngule ntat, ane mbia nsisim ô nga kôlô be môte ate. 
Ane angôndô a nga bi be bese, be ve bo feʼe ne vema, môt ase a siliʼi nyô mboʼo na: Avale jame dina e ne aya? mfefé ñyeʼelan, vʼane môt a bili ntum éjôé. Jaʼane mimbia minsisim a jôô mie, mi ve wôʼô nye. 
E nde ñhe jôé dé e nga wum a mialane vôm ase été été a yian afôla seseʼe ya Galilé.
Mvus éte, nné ane be nga kôlô aba Zambe, e nde baa be Yakob a Yôanes be nga ke nsamba wua e nda be Simon baa André. 
Ve da, ntyi minga Simon kik a bôô si, a kone tit, nyôl ayôñ ane nduan. E nde be nga jiʼa de ke kate Yésus. 
Ane Yésus a nga ke, a bi nye wo, a bete nye si, ane ayôñ e nga mane nye nyô, a nga belane be.
E nde mame ngôʼé, éyoñ jôb e dimeya, be nga zuu minkôkon mise e be nye, a ba be bili mimbia minsisim. 
Ngumba tison ôse ô zu ñhe foʼo ngunubu e mbé yôp. 
A nga saé akon mevale meva, a vaa mimbia minsisim abui, teke kañese na a ve mimbia minsisim fete ya kobô, amu mibien mi mbe mi yeme nye.
A ndib-ndib tyé, éyoñ éte dibi e ngenan, ane Yésus a nga kune kôlô si a dañ atan, a ke vôm bôt be mbe momo, a nga yeʼelane valé. 
E nde Simon a bôte baa be nye be mbe nsamba be nga ke ba jeñe nye. 
Eyoñ be keya yene nye, ane be nga jô nye na: Ke bôte bese ba jeñe wo! 
Ane a nga jô be na: Nkelane vôm mfe, e beta be mal be ne bebé va, me ke ma kañete foé wé, amu jam ma te kui de atan e nde te le. 
Ajô te a nga ke a kate Foé Zambe e meba me Zambe map, a afôla ese ya Galilé, a titaʼane fe mimbia minsisim.
Ane nzezam ô nga zu be Yésus, ô nga yeʼelane nye, meboñ me kutu si a jô na: Nge wo kômbô, ô ne ngul ya bo me mfuban . 
E nde Yésus a nga ko nye éngôngo, a same wo wé, a nambe nye, a jô nye na: Ma kômbô foʼo, boʼo mfuban ! 
Ane zam é nga mane nye nyôl été été, nye ve mane bo mvoʼé . 
E nde a nga kobô nye a ayok a jiʼa suu nye, 
a jô nye na: O tabeʼe ntye, te kate môt jam éziñ, kele foʼo ve be Ntuni, ô liti nye nyôle jôé, ô ve fe biôm Môze a nga tiñeti, mfaʼa ntunan ya nyôle jôé, e bo ngaa be bôte bese na ô nto mvoʼé . 
Ake nye ke a nga ke, ve zu ñhe viane kañete de abui abui, a mialane de vôm ase; nalé ate Yésus a nji fe beta bo ngul ya nyiine tison éziñ été e éngengeñ, ane a nga viane ke a tabe atan mefôla me ne teke minlam; bôte bese be nga ke be nye be soʼo mimfaʼa mise.
Eyoñe bone melu be lôteya, e nde a nga beta so e Kapernawum. Foé é kele fe na a nto e nda . 
Ndulu bôt a zu ñhe ngunubu, teke fe atelé abo, jaʼane mbé yôp. A nyoñe ñhe nkobô a nga kate be mejô me Zambe. 
E nde ba zu soo nye mbôbôk, bôte benyin be beʼe wô. 
Mbôle be mbe teke zen ya zu kui vôm a nga too amu ndulu bôt, e nde be nga sôʼandile nda e zia a nga too, a suu ôkala mbôbôk ô nga bôô vôm be nga tub andil. 
Ayene Yésus a nga yene mbunane wop, ane a nga jô mbôbôʼô na: A mon, mam abé môé me nto njaman . 
Beyem bekalate bʼéziñ be nga to valé, be nga ke ba sili e minlem miab été na: 
Amu jé môte nyuna a kobô avale di? ke a ta Zambe! za éziñ a ne ngule ya vaa minsem, sesale ve Zambe étam? 
Eyoñe Yésus a yemeya été été e nsisim wé été na ba simesane nalé e minlem miab, ane a nga jô be na: Amu jé mia simesan avale mame te e minlem mienan été? 
Jé foʼo ja dañe tyiʼibi? ye jô mbôbôʼô na: Mam abé môé me nto njaman , ye ke na: Tebeʼe tetele, nyoñe ôkala wôé, ô téé dulu, ô ke? 
E nde amu mi tuʼa yeme na Mone Môt a bili ngule ya jamé mam abé e si ndône mu, ane a nga jô mbôbôʼô na: 
Wo ma jôô nye, tebeʼe tetele, nyoñe ôkala wôé, ô ke e nda jôé! 
Ye a nga tame suu nkobô, a kôlôya ke si, a nyoñe ôkala, a téé dulu e mise me bôte bese. Bôte bese be nga kam angôndô, be nga ve Zambe duma, be jôʼô na: Avale di, bi bi ngenan te tame yene de môse mfe.
Ane Yésus a nga beta téé a zu kui nsaʼa mañ. Ane ndulu bôt ase a nga zu be nye; a nga yeʼele be. 
Eyoñ a lôte nalé, ane a nga yene Lévi, mon Alfé, a too si e wofis ya ésaé ba yaʼane betoya. E nde a nga jô nye na: Tôñe ma. Ane a nga kôlô si, a tôñe nye. 
E nde da zu bo na Yésus a jaʼa bidi e nda Lévi valé, abui benyoñe toya a mbia be bôt, be fe be jaʼak, fufulu a Yésus baa beyéʼé bé. Be mbe foʼo abui, ba ba zu ba tôñe nye. 
Eyoñe Beyeme bekalate a Befarizieñ be yeneya na baa be mbia be bôt a benyoñe toya ba di vôma wua, ane be nga jô beyéʼé bé na: Nalé a boban amu jé na baa benyoñe toya a mbia be bôt ba di a nyu fufulu? 
Eyoñ Yésus a wôʼôya nalé, e nde a nga jô be na: E bôt be ne mvoʼé be nji yi dokita , ve minkôkon étam. Me nji zu loone bezôsôô be bôt, ve bebo abé .
Mbôl beyéʼé be Yôanes a Befarizieñ be mbe be tyi bidi, e nde be nga zu jô Yésus na: Jé ja bo na beyéʼé be Yôanes a Befarizieñ be be tyi bidi, ve beyéʼé bôé kik be teke tyi? 
Ane Yésus a nga sili be na: Ye bôt be ne nloon ya zu e dina abôʼaluk be ne ngul ya tyi bidi nté ba be nluʼu minga be ngenan be too? Nté ôse be ngenan be bili nluk e zañe jap, be se ngul ya tyi bidi. 
Ve melu ma ye fe bo, éyoñ nluʼu minga a kôlôya be be, môs ôte ñwô ñhe ba ye tyi bidi. 
Môt éziñ a nji beté mfefé abaka e ntuʼu ngômesan, nge ba bo nalé, mfefé abaka ô viane mane limiti a nyab ntuʼu ngômesan, nyaban ô nga ke wo nenenen. 
A teke môt éziñ a loé mfefé woon e minnôm mendeʼe bikôp; nge da bo nalé, woon a ye bo na mendeʼe mete me tôlé, woon a mendek, bise ve wu ntuk. Ba loé mfefé woon ve mimfefé mendeʼe bikôp.
A nga bo na, Yésus a lôtôk e zañe mefub bidi, beyéʼé bé be nga ke ba wondé mefes e zenezen. 
Ane Befarizieñ be nga jô nye na: Tame yen ane ba bo jam e nji yian e môse sabbat! 
E nde Yésus a nga jô be na: Ye mi mi nji lañ, e jam David a nga bo, éyoñ a biya njuk, a nga wôʼô zaé baa be bôte be nga too nye nsamba? 
A nga ke nyiin e nda Zambe, éyoñ éte Abiatar nye a too Ntuni Nnen, a nga di fembé mimveane Zambe, e nje é ne étyi môte mfe te di, vengevenge ve betuni, ane a nga ve fe e bôte baa be nye be nga too. 
Ane Yésus a nga jô be na: Sabat e nye a nga boban asu môt, ve sa ke môt asu sabbat. 
Nalé ate Mone Môt e nye a jôô jaʼane môse Sabat.
Ane Yésus a nga beta zu nyiin aba Zambe été. Môt éziñ a mbe valé, wo ô too nye ñyemelan. 
Be nga bole ñhe na be yen, nge a ye kôme saé nye e môse sabbat, éyoñe te ba bi jame ya boʼolô nye. 
Ane a nga jô môt a mbe nkôte wo na: Kôlôʼô si, zaʼa zañe bôt va. 
E nde fe a jô be na: Jé ja yian e môse sabbat, ye bo mbamba jam, ye bo mbia jam, ye nyii môt, ye wôé môt? Ane be nga langane bivô. 
E nde éyoñ a nga mane bômane lôbô be a ayok, nleme mintaé a ôlun amu ayete minleme dap. Ane a nga jô môt ate na: Same wo, ane a nga sam, e nde wo ô nga bo nye mvoʼé . 
Ane Befarizieñ a bôte ya ngame Hérôde be nga mane kui atan été été, a bo émoʼo avale be ne wosane nye a jañele nye ékok.
Ane Yésus baa beyéʼé bé be nga tame wondé a ke nsaʼa mañ, ane nkunda bôt ô nga ke so e Galilé wô nga ke wo tôñe nye. E nde fe, ataté Yudé, 
Yérusalém a Idumé a kindiʼi Yordane ya yat, a mbômaʼane Tir baa Sidoñ, éyoñe bôte be wôʼôtaneya mam Yésus a mbe a boʼok, ane beta nsamba bôt a nga zu be nye. 
Ane a nga jô beyéʼé na be kômesane nye éfunga, jama bôt a za zu bametane nye a bo nye yemeyeme! 
A nga bo ñhe abui bôt mvoʼé , ane ndulu bôt a nga ke buʼi a zu be nye, e ba bese be nga bili akon, be jeñe na be nambe nye. 
A mimbia minsisim, éyoñe mi yeneya nye, mi nga ku si asu dé, a yôtane na: Wo, ô ne foʼo Mone Zambe. 
Ane Yésus a nga bame minsisime mite a abui ayok, na mi bo teke kulane nye.
Ane Yésus a nga bet e nkôle yôp, a loon e ba émien a nga kômbô, ane be nga zu be nye. 
E nde a nga telé Beyéʼé awôm a bebaé na baa be be be tabee a na e mbe a lôm, be ke ba kañete Mbamba Foé, 
be nyoñe fe ngule ya titane mimbia minsisim. 
Ane a nga telé Beyéʼé awôm a bebaé, a yôlé Simon jôé afe na Pierre, 
Yakob, mone Zébédé, baa Yôanes monyañe wé, e mbe ki a nga yôlé na Bôanerge, nalé a tinane na bone be zoʼoyañ, 
a André baa Filip, Bartélémi baa Metias a Thomas, Yakob mon Alfé, Thaddé baa Simon ya Kana, 
a Yudas Iskariôt, e nyô a nga koñe nye.
E nde Yésus a nga ke e nda . Ane jama bôte fe a nga beta sulan, be ntoo teke adii bidi. 
Eyoñe bôte bé be wôʼôya nalé, ane be nga so na ba zu bi nye a ngul; amu be mbe be jôʼô na a ntoo teke fek. 
Beyeme bekalate ki be nga so e Yérusalém, mfaʼa ya nkôle yôp, be mbe be jôʼô na: A bili Bélzébul abum été, a na e ngule njôô mimbia minsisim e nje a titane je mimbia minsisim. 
E nde ñhe a nga loone be, be subu nye bebé, a nga kobô be a minkana. Nye na: Aval avé Satan a ne ngule ya titane Satan? 
Nge éjôé ja salé zañ a kandane mengame-mengam a wosan a ébien, éjôé éte é se ngul ya tebe. 
A nge nda bôt ja kaban mengame-mengam a wosan a ébien, nda bôt éte é se ngul ya tebe. 
Ajô te, nge Satan a tebe na a wosan émien, a mane kandane mengame-mengam, a se ngule ya tebe, amu e maneya mfaʼa wé. 
Amu na môt éziñ a se ngule ya nyiin e nda be ngungule môt, a nga sa nye biôm, nge teke taté bi ngungule ôte a mane kaʼa wô ngataʼa, éyoñe te nje a ye sa nye nda . 
Ma kate foʼo mia bebela na, bone be bôt ba ye nyoñe njaman ya mam abé mese a minkobô mi ébiasé mise, abim ese ba ye kobô Zambe, 
ve e nyô a ye kobô Mfufub Nsisim ébiasé, a se ngul ya bi njaman akekui nnôm éto, 
a beʼeya mekua me nsem ya nnôm éto. Amu ajô be mbe be jôʼô na: Ke a bili mbia nsisim .
Ane nyia wé baa be bobenyañ be nga so, be ntele nseñ, e nde be nga lôme bôte na be ke nye loon. 
Nkunda bôt ô nga too nye mbômaʼane nyô. Ane be nga kate nye na: Nyua baa be bobenyoñ be tele e nseñ ba, ba yi wo. 
Ane a nga yalan a sili be na: Za a ne nyia wom, a bobenyañe bam be ne beza? 
E nde a nga fombô bôte be nga to nye mbômaʼane, nye na: E nyia wom, a bobenyañe bam e mbe ñhe ba: 
E môt ase a bo nkômbane Zambe, e nye a ne ma monyañ, nge ka, nge ke nyia.
E nde a nga beta taté na a yeʼele bôt e nsaʼa mañ. Ane jama bôt a nga tôkan e vôm a mbe, ane a nga jibi bet éfunga été a ke tabe mendime yôp, ndulu bôt ase nyuna ki a too e kindik a fombôʼô mañ. 
A nga yeʼele ñhe be abui mam a minkana. E ñyeʼelane wé été, a mbe a jôʼô be na: 
Vôʼôlaʼan! mmiase memvoñ a nga ke a miase fes. 
A nga bo na, éyoñ a kele a miase nalé, fese éziñ é nga ku e mfôme zen , ane anon e nga so a mane di je. 
Ane fese fok é nga ku e si mekok , e vôm a mbe tekeʼe metek abui, e nde fes éte é nga jiʼa faa; amu teke mfañ afib tyia. 
Eyoñe vian ô nga faé, ane fes éte é nga mane viele, a amu é mbe teke minkañ, e nde é nga mane dik. 
Fese fe é nga ku e minsiniʼi été, ane minsinik mi nga bet a yandan je yôp, e nde é nga bo teke ve bibuma. 
Fese foʼo kik é nga ku mbamba si, ane é nga faa a yaé a ve bibuma, é nga wum, fese jia bibuma mewôm mela, fese éziñ mewôm mesaman, foʼéziñ ntet. 
E nde ñhe a zu jô na: E môt a beʼe melo ya wôk, a wôʼôk!
Eyoñe Yésus a liʼiya étam, e nde bôt be nga too nye mbômaʼane baa be beyéʼé awôm a bebaé ba zu sili nye ajô minkana mite. 
Ane a nga jô be na: Mia e vebaneya na mi yem ndimba mam ya éjôé Zambe. Ve mfaʼa ba ya atan, ba kobô be mam mese ve a minkana, 
ajô te ba ye fombô na be yen, ve teke yen ba ye vôʼôlô na be wôk, ve teke wôk, be za kôñelan minlem a nyoñe njaman .
Ane a nga jô be na: Mi ne teke wôʼô nkana wu amu je? E nde mia ye yeme wôʼô minkana mivoʼo mise aya?
E môt a miase mvoñ a miase Mejô me Zambe. 
E ba ya vôm fes é nga ku e mfôme zen , e mbe be ne na, éyoñ be wôʼôya Mejô me Zambe, Satan a soé été été, mejô ba te miase be e minlem, a jiʼa zu té me si. 
Avale te fe e ba ya fese be nga mias e si mekok , e mbe be ne na, éyoñe be maneya wôʼô Mejô me Zambe, ba nyoñe me avô a mevak; 
ve mbôl bebien be nji bi minkañ, amu be ne bôt bʼandôn, éyoñ minjuk a ékpweʼele bi soya amu Mejô me Zambe, ba ku foʼo si été été. 
Bana mbe be ne bôte ya fes be nga mias e minsiniʼi été: Balé bete be ne na, éyoñe be maneya wôʼô Mejô me Zambe, 
minjuʼu ya si ndôn a meduʼane ya akume si a minkômbane ya mame mevoʼo mese, bi jaé be nlem ne lut, a mane yametane mejô mete, me ntoo ñhe teke fe awumi ébuma. 
Bana kik be ne bôte ya fes be nga mias mbamba si: E ba bese ba wôʼô mejô me Zambe, be nyoñe me, be nga wume ñhe, bibuma fes éziñ mewôm mela, foʼéziñ mewôm mesaman, nyô fok ntet.
Ane a nga jô be na: Ye ba zuu lambe na a tebee tawôlô si, nge ke énoñe si? Ye sa na a tebe ételé belambe yôp? 
Teke jam éziñ e solô da ye bo te kui atan; a teke jôm éziñ be ne solé, ja ye bo te kui éngengeñ. 
Nge môt éziñ a beʼe melo ya wôk, a wôʼôk.
E nde fe a jô be na: Mi tukaʼa fas e jôme mia wôk. Ovek mia ye veʼe wô ñwô fe ba ye veʼe mia, abet da ye fe kôʼôlane mia yôp. 
Amu na e nyô a bili e nye fe ba ye beta ve; a e nyô a nji bi, ba ye vaa nye jaʼane mon abim a bili.
Ane a nga jô fe be na: Ayoñ Zambe e ne aval ane môt a wua mvoñ e si. 
Toʼo nyʼa ke ôyo, toʼo ke a vee, a alu a môs , fese ve faa, é nga yaé éyoñe nye a nji yem. 
Si ébien ja vu bidi, a taté kaé, akui abam, akekui ndu fes ya abam été. 
Ane ébuma é tôlôbô, be jiʼa daa meyo me fa, amu éyoñ ya mekoé é kpwaaneya.
E nde fe a beta jô na: Jé foʼo bi ne funane jee ayoñe Zambe? Nge ke na bia ye veʼane de a za nkanaa? 
E ne aval ane fes ôndôndôô. Eyoñe ba bé je e si, é ne tyôtyoé é lôte mefese mese ya si nyô. 
Ve éyoñe be béya je, ja bet a ke e yôp alôte bibébéé bise, é nga biaé fe beta mintyap, abim ane anone ya yôb e ne lôñe mumbaʼa e éjijine jé. 
A zen ya abui minkana avale te, e nje a mbe a kate be Mejô me Zambe ane be ne tuʼa yeme wôk. 
A nji kobô be teke ku minkana. Ve éyoñ baa beyéʼé be liʼiya étam, a mbe a timiʼine be mam mese. 
Môs ôte, valé ngôʼé é nga bo, e nde a jô be na: E ndañekan e kindiʼi yat. 
Ane be nga liʼi ékoone bôt, be ve kee nye éfunga a nga too été, bifunga bife bi mbe fe nsamba té. 
E nde mbia ngul ôkôs a nga taté na a vuñ, mintyôa mi nga sembe éfunga été, éfunga é nga ye ñhe jaé a mendim. 
Nye ki a bôô ôyo e mvus éfunga, nlô ô bete ébônga. E nde ñhe ba ke vele nye a jô nye na: A Ñyeʼele, ye ô ne teke bisi nge bia mane jañ? 
Ane a nga vee ôyo, a sa évuñulu mvam , ne tiñ, a jô mañ na: Tabeʼe évô, boʼo ne mieññ! E nde évuñulu é nga tebe, mañ ve bo ne mieññ. 
Ane Yésus a nga jô be na: Mia ko woñ abime di amu jé? Amu jé mi ne tekeʼe mbunan? 
Ane be nga dañ e kindiʼi mañe ya yat, e si bôte ya Gérasa. 
Wôna a ngenane foʼo a suse éfunga, été été ane môt éziñ a nga zu tôbane nye a beʼe mbia nsisim , a soʼo mesoñ. 
E ne a nga bili étabaʼa e mebôm mesoñ été wé, a teke avale ngôkob môt a mbe ngule ya tiñeti nye, 
amu na, biyoñe biyoñ, be nga tiñeti nye a minkole bityé a bengôkop, ane a nga mane té bengôkob a tyiʼi minkole bityé, teke foʼo fe môt éziñ a nga bili abime ngul a ne teʼe nye. 
Nté alu a nté môs a mbe a kele a bam e mesoñ a minkô, a kele a tene nyôle jé a balé émien meveñ a mekok . 
Eyoñ a yeneya Yésus a zaʼa ôyap, ane a nga bumu mbil a ke kute nye meboñe si, 
e nde a nga bôé angônda mvam , nye na: Bia wo bi ne za ajôô, a Yésus Mone Zambe a dañe nkôñe yôp? ma vu wo soñ, e jôé Zambe, te wo nembane ndeñele ma. 
Ane Yésus a nga jô nye na: A mbia nsisim Kôlôʼô be môte nyô! 
Yésus a sili fe nye na: O ne jôé ne za? ane a nga yalane nye na: Ezuʼu, e nye a ne jôé dam, amu bi ne abui! 
E nde nsisime te ô nga yeʼelane nye abui abui na a bo te titane be na be kôlô afôla si te. 
Nde beta mbame bengôé ki a mbe valé, a kele a di mfaʼa nkôl ô mbe. 
E nde be nga yeʼelane nye, a jô na: Lôme njaʼa bia e mbame bengôé, bi ke nyiine été. 
Ane a nga meʼete; mimbia minsisim ve mane kui atan, mi ke nyiin e bengôé. E nde mbame bengôé ô nga yôô édoʼo yee été a ke ku e mañ, tañe bengôé toyini ébaé, ane be nga mane wu e mendime me mañ été. 
E nde bôte be mbe be baʼaleʼe bengôé be nga mane tup, be ke kate foé éte e tison, a minlam minlam. Ane bôte be nga ke yene jam ebien e nga boban. 
Ane be nga ke be Yésus, be yene fe môta mimbia minsisim a to tôtoo, a beʼe ngômesan, a mbili fek, e môt a nga beʼe ézuʼu minsisim! Ane be nga ko woñ. 
E bôte be nga yene jame te a mis, be nga kañete be étua jam é nga bo môta mimbia minsisim a bengôé. 
E nde be nga yeʼelane Yésus na a ke ôyap, a dañe minné mi si miap. 
Eyoñ a dañeya éfunga été, ane môta mimbia minsisim a nga yeʼelane nye na baa nye be ke. 
Ve Yésus a nji kañese. Ane a nga viane jô nye na: Kele nda jôé, e be bôte bôé, ô kate be foé ya bitua bi mame Nti a nga bo wo, a abim a nga wôʼô wo éngôngo. 
Eyoñ a keya, a tebe ñhe na a ke a kañete e si ya Dékapôl, bitua bi mam Yésus a nga bo nye, ane bôte bese be nga dañe foʼo semé.
Eyoñ Yésus a dañeya éfunga été a ke kindiʼi ôsôé ya yat, ane ndulu bôt a nga zu tôkan e vôm a mbe e nsaʼa mañ. 
E nde njôô nnene wua ya aba Zambe a nga zu, a to jôé na Yairus, ayen a nga yene nye, ane a nga ku nye mebo si, 
a nga yeʼelane nye abui a jôʼô na: Ngo jam é ne abé abé, zaʼak, ô beté nye mo, a bo mvoʼé , a nyiñ. 
Ane baa nye be nga ke. Bizuʼu bi bôt ve ke bia tôñe nye, be boʼo nye yemeyeme a bametane nye. 
Nde minga éziñe kik a nga to été a kone nlôte metyi, nté mimbu awôm a mibaé, 
a juʼuya a mintaé ya ke a saéban e be besaé bôt abui, moné wé ase a maneya foé, teke foʼo yene mone mvolan, ôkon ve viane yaʼa yak. 
Eyoñ a wôʼôtaneya Yésus, nde a nga ke nkunda bôt été, ve ke kuu Yésus mfaʼa ya mvus, a nambe nye ngômesan. 
Amu a mbe a jôʼô na: Nge ma nambe nye jaʼane ve mengômesan étam, ma ye bo mvoʼé . 
Ane nlôte metyi ô nga tyiʼi nye été été, a émien a nga wôʼôtan e nyôl jé été na a yeteya mfaʼa ya ébubua ôkone jé. 
Eyoñe te Yésus a nga wôʼôtan été été na ngul éziñ é ne nkôlan e be nye, a nga tyiñelan ñhe e bôt été, a sili na: Za nye a te nambe mengômesane mam? 
Ane beyéʼé bé be nga jô nye na: Ye abime bôt wo yen e bametaʼane wo di, éyoñe te wo jô na: Za nye a te nambe ma? 
A nga ke a fombô mbômaʼane na a yene minga a ne mboone jame té. 
Minga a nga ko ñhe woñ, a fôʼôbaʼan a benyeñenyeñ, éyoñ a yemeya jam e nga boban e be nye. Ane a nga zu a kute meboñe si asu Yésus a mane kate nye bebela ase. 
Ane Yésus nga jô nye na: A ngo jam e mbunane wôé ô nyiiya wo; kele ñhe mvoʼé , ébubua ôkone jôé é yeteya. 
A ngenan a kobôʼô nalé, bôte be nga so e be njôô nnen ya aba Zambe a jô na: Ke ngo jôé é wuya, jé foʼo wo beta zu ndeñele Ñyeʼele? 
Eyoñe Yésus a wôʼôya jam be nga bo be kobôʼô, e nde a jô njôô nnen ya aba Zambe na: Te ko woñ éziñ, ô bi jôme jia ve mbunan. 
E nde a nga bo teke kañese na baa môt éziñ be ke, vengevenge ve Pierre baa Yakob, a Yôanes, monyañe Yakob. 
Eyoñ be nga ke kui e nda be njôô nnen ya aba Zambe, a nlôô abui éngôngôm: A bôt ba yi du, a ba ba yôn tyiñ e yôb été abui; 
ane a nga nyiine nda été a jô be na: Jé mia bo abim éngôngôme di, jé ke mia yôn? mongô a nji bo ñwuan, a ke zezé ôyo. 
Ane bôt be nga kpweʼele nye a bo nye éwoé vioé. E nde a mane titane bôte bese a nyoñe ve ésaa mongô baa nyia, a bôt ya nsamba wé, a tulane vôme mongô a nga bôô. 
Ane a nga bi mongô e wo a jô nye na: Talitha koumi nalé a tinane na: A mona minga, wo ma jôô nye, veʼe ôyo! 
Eté été, ane mona minga a nga kôlô si a tebe tetele, a nga ke a wulu, amu a mbe mimbu awôm a mibaé. Ane bôt be nga semé beta nseman. 
E nde a nga bendé be nya mbendane na, étyi, môt a boʼo teke yeme jame te, a jô fe na be ve mongô jôm ya di.
Ane Yésus a nga kôlô valé, a kelé ñhe ja dé, baa beyéʼé bé nsamba. 
Eyoñe môs Sabat ô nga kpwaan, ane a nga tebe na a yeʼele aba Zambe été. E babôtô a nga bo a vôʼôlôʼô nye, a nga kam, a jô na: E mame ma, ma so nye vé? Za a nga ve nye abime feʼe dina? zʼavale bitua bi mam da bobane nye e mo di? 
Ye sake nye a ne kabinda, mone Marie, monyañe Yakob a Yôses, a Yuda a Simon? Ye sa bekale bé e mbe bia be be bi ne va? A a mbe ékolé ôbak mfaʼa wop. 
E nde Yésus a zu jô be na: Nkulu mejô a nji yen ébiasé vôm mfe, foʼo ve be bôte bé, a bivuvumane bié a nda bôte jé émien. 
E nde a nji ke fe tabe na a beta bo étua jam éziñe valé, nga foʼo ve ayôme minkôkon a nga beté mo, mi ve bo mvoʼé . 
A nga semé foʼo amu be mbe te buni. Ane a nga ke a lôt e male me mbe mbômaʼane valé a kele a yeʼele. 
E nde ñhe a nga loone beyéʼé bé awôm a bebaé, a taté lôme be beba-bebaé be ke; a ve fe be ngul ya jôô mimbia minsisim. 
Ane a nga ve be mvendé , be bo teke nyoñe jôm éziñ asu zen , vengevenge ve ntum étam: Toʼo ngaʼaban nge ékpwaé, nge ke atiñ moné éziñ angeteñ: 
Be jaé foʼo ve besilefas, a te jaé biwoman bibaé. 
Nyee be na, nge mia nyiine nda afôla éziñ, tabaʼané été akekui mia ye kôlô valé. 
A e vôm ase ba ye bo teke nyoñe mia, nge vôʼôlô ke mia, kôlaʼan vôm ate, mia ke mia sas jaʼane mbuluʼu ô baʼa mia e mebo si, ñwô wo ye bo be mboʼolô. 
Eyoñe be keya, ane be nga ke ba kate bôt foé na be kôñelane minlem, 
ba ke fe ba titane mimbia minsisim, be wokoʼo abui bôte mbon a bo be mvoʼé .
E nde Hérôde, njôô bôt, a nga wôʼôtane Yésus, amu jôé dé e mbe e wumuk, bôte be nga jô na Yôanes Babtist a wômôya, a soʼo miñwuan, ajô te a fek a bitua bi mam bié bi wômôya. 
Abui avok e nga jô na a ne Elie; ba bevok be jôʼô na a ne nkulu mejô avale fe ane nkulu mejô mfe éziñ. 
Eyoñe Hérôde a wôʼôya nalé, e nde a nga jô na: Ye sa Yôanes mamien me nga bo na be tyiʼi nlô, e nye a wômôya nyô!
Amu na Hérôde émien e nye a nga lôme na be ke bi Yôanes, be kaʼa nye ngataʼa a wua nye e nda mimbôk, amu a nga nyoñ Hérôdias, minga Filip monyañ wé; 
a Yôanes a nga bo a jôʼô Hérôde na: E nji yiane na ô luʼu nga monyoñ. 
E nde Hérôdias a nga baʼale nye ziñ e nlem été, a jeñe fe na a wôé nye, ve da teke zen . 
Mbôl Hérôde a mbe a ko Yôanes woñ, a kôme fe yeme na a ne zôsôô a mfufube môt, a nga baʼale ñhe nye. Eyoñe a wôʼôya nye ane a kobô, fek é nto nye ne vema, ve da a nyekeʼe a wôʼô nye. 
E nde abeñe môs éziñ da zu bo, Hérôde a nga kaʼa dina ya môs a nga bialé, asu mintômba mi bôte mié, a bejôô bezimbi benen a bingoʼo bi bôte ya Galilé. 
Ane ngon Hérôdias é nga nyiin, é nga jem a ve Hérôde baa bôt ya dina nleme mvaé. E nde njôô bôt a zu jô ngone minga nyô na: Siliʼi ma jôme wo kômbô, me ve wo je. 
Ane fe a nga kane ngana, nyee nye na: E jôm ése foʼo wo ye sili, ma ye ve wo je, jaʼa na ma sal éjôé jame zañ. 
Ane a nga kui atan a ke jô nyia na: Jé nje me ke sili? E nde nye ke a nga jô na: Nlô Yôanes Babtist. 
E nde a nga jiʼa beta kui atan avôl-avô a ke kui be njôô bôt a jô nye na: Ma yi na, éto ébiene ji, ô ve ma nlô Yôanes Babtist éso été! 
Ane njôô bôt a nga wôʼô abui mintaé e nlem . Ve mbôl a nga mane kane ngana, a bôt a nga bañete dina kik be too, e nde a nji ke fe kômbô ben. 
E nde ñhe njôô bôt a nga lôme mone bezimbi été été a jô na a ke nyoñe nlô té. Ane a nga kui atan a ke tyiʼi Yôanes nlô e nda mimbôk, 
a nga zu a beʼe nlô té éso été a zu ve ngone minga. E nde ngone minga kik é nga ke ve nyia. 
Awôʼô beyéʼé be Yôanes be nga wôʼô nalé, ane be nga ke, be beʼe mbim, a ke jame wô e soñ.
Ane minlôman mi nga ke tôkane vôme Yésus a nga too, be nga kañete nye abime mam ese be nga bo, a yeʼele. 
E nde a zu jô be na: Mia kik, tameka zuan bi ke avie, e vôm a ne teke bôt, mi nyoñe mon awoʼon, amu e bôte ba so a ba ba ke be mbe ézuk, be ntoo teke mon éyoñ ya di di. 
Ane be nga dañ éfunga na ba ke avie. 
E nde babôtô kik a nga yene be kelek, be yeme fe be. Be nga téé ñhe e bitison bise, be kele mimbile wé a mebo, e nde fe be nga ke taté kui. 
Eyoñe Yésus a suseya si, a yene ndulu bôt nyô, ane a nga wôʼô be éngôngo, amu be mbe aval ane mintômba mi ne teke mbaʼale. A tebe ñhe na a yeʼele be mam abui. 
Mbôl ayab éyoñ e nga lôt, e nde beyéʼé ba ke be Yésus a jô nye na: Vôme nyô a ne fé, nlam ôyap, môse fe ô lumbuya abui. 
Suʼu bôt, be ke kuse jôme ba di e bone be mal a beta minlam ya mengoto ma bôman. 
Ane a nga yalan a jô be na: Mia bebien vaʼane be bidi. E nde ba jô nye na: Ye bi ke kuse belet tañe minsañ mi moné mintet mibaé bi ve be, be di? 
Ve a nga jô be na: Mi bili belet tañ aya? Kela fomban. Eyoñ be yemelaneya, e nde ba zu yalane na: Belet étan, a kos ébaé. 
Ane a nga jô be na be toé bôte bese e si minsamba minsamba, e bileleʼe biloʼo été. 
E nde be nga tabe si mengôs mengôs, valé ntet, valé mewôm metan. 
Anyoñ a nga nyoñe belet étan nyuna a kos ébaé, ane a nga bete mise yôp, a botane bie, a beʼe belet a ve je beyéʼé bé na be ke ba telé biseñ a kabe fe be bese e kos ébaé nyô. 
E nde bese be nga di, a jaé. 
Ane be nga ke ba toʼé afufus belet e nga buk a kee de tañ minkoé awôm a mibaé njalan, a fe mebukaʼa me kos. 
E bôte be nga di, be mbe, fame-fam toyini étan.
Ane a nga tindi beyéʼé bé été été na be dañ éfunga été a ke kindiʼi yat, mfaʼa ya Bétsayida, nté nye ke a suu bôt. 
Asuu a nga mane suu be, e nde a nga bet e nkôle yôb na a ke yeʼelan. 
Valé ngôʼé é nga bo, éfunga é ngenan é tele ézezañ mañ, nye kʼa too étam e mfaʼa ya nya sii. 
Ayen a nga yene be kele ba duk a mfulan éfunga, évuñulu ki é soʼo ôsu, mfaʼa ba keke, valé alu e ntoo bebé ya man, ane a nga ke tôbane be, a zaʼa a wulu e mendime me mañe yôp. E nde a nga kômbô lôte be. 
Eyoñe be nga yene nye a zu a wulu e mañe yôp, be nga buni na a ne kôn, ane be nga bôé miñyôn. 
Mbôle bese be nga yene nye, be nga fôʼôban a woñ. Ane a nga jiʼa kobô be, a jô be na: Volaʼane minlem, mamiene le, te koone woñ. 
E nde a nga bet e vôme be mbe a dañ éfunga été, ane évuñulu é nga jeʼebe. Ane be nga dañe semé beta nseman e minlem miab été; 
amu be nji ke veʼele wôk étua jam é nga boban ajô belet, amu minleme miab mi maneya kpwem.
Adañe be nga dañ e kindiʼi yat, e nde be nga ke mfaʼa ya Génézarét a ke selé éfunga. 
Nné ane be nga kôlô éfunga, e nde bôte be nga jiʼa yeme Yésus, 
be nga téé mimbil afôla nlame te ese, be kele ba beʼe bôte bese be bili akon e binoñ yôp, be kelee be e vôme ase be wôʼôtaneya na a ne. 
A vôm ase a ke kui, toʼo e beta be mal, toʼo e bitison, toʼo kik e mvuse nlam, bôte ba zu ba bôé minkôkone minseñe minseñ, be yeʼelaʼane nye na nge ba nambe jaʼane ve ñwôndé ngômesane wé étam étam. A bôt bese be mbe be nambeʼe nye be nga bo mvoʼé .
E nde Befarizieñ be nga sulan vôm a nga too, baa Beyeme bekalate bevok, be soʼo Yérusalém. 
Ane be nga yene beyéʼé bé bevok be jaʼa bidi a mo mvit, nalé a ne na teke sôbe mo. 
Amu na, Befarizieñ a Beyude bese, be ne teke di nge be ngenan te taté tuʼa mane sôbe mo, mbôle ba tôñe metume me bôbetô.
E nde fe, éyoñe ba so nseñ, nge be te taté mane sôban, be teke di, a mam mefe abui be nga nyoñ e be bôbetô, aval ane nsôbane mekob, a meviek, a bisoo bi mvot. 
Ane Befarizieñ a Beyeme bekalate be nga sili nye na: Amu jé beyéʼé bôé be ne te wulu aval ane ñyeʼelan metume me bô-betôl ô né, ve ba viane di bidi a mvin ése mo?
Ane a nga jô be na: Ezayi a nga yeme foʼo kobô ajô denan, a mia bôte meduʼan, éyoñ a nga tili na: Ayoñe bôte di da wumulu ma ve biyaé, ve minleme miab kik mi tyete ma ôyap.
Ba kañe ma momo nkañan, ñyeʼelan ba yeʼele bôte ki ô too mebendé me bôt.
Mia viane liʼi, metiñ me Zambe, mi nga tôñe metume me bôt. 
Yaa, mebendé me Zambe e me mia tindi a mvuse mo, na mi viane baʼale metume menan mia bebien. 
Môze nyʼa nga jô na: Ô seméʼé éso ba nyua, a na: E môt a kobô ésaa abé , nge nyia, a ye foʼo wu a si. 
Mfaʼa wônane kik mia jô na: Nge môt éziñ a jô ésaa nge nyia na: E jôm ése ô ne bi mfi e be ma é nto korban, nalé a tinane na mvean asu Zambe, 
mia jôʼé nye teke beta bo mone jôm éziñ asu ésaa nge nyia. 
Nalé ate ajô Zambe e nde mia wôé ntuk, amu metume menan mia zu mia kalane bôt. Mia bo fe mam mefe abui avale te. 
E nde a nga beta loone babôtô a jô be na: Mia bese tameka vôʼôlane ma, a tuʼa wôk. 
Teke jôm éziñ ja so atan é zaʼa nyiin abume môt é ne ngule ya ve nye nsem. Ve mame ma so abume môt me zaʼa kui nseñ, e me ma ve môt mvit e nsisim . 
Nge môt éziñ a beʼe melo ya wôk, a wôʼôk! 
Eyoñ a kandaneya a bôt a ke nda , ane beyéʼé bé be nga sili nye mesuu ya nkana ôte. 
E nde a jô be na: Nde mia fe mi ne be-te-feʼe avale di! Ye mi nji yeme wôʼô na e jôm ése ja so atan é kele abume môt été é se ngule ya ve nye mvit e nsisim . 
Amu é nji nyiine nye e nlem été, ja ke ve abum, é ke fe lôt a ke fé? Nalé a nga mane fubu bidi bise. 
E nde fe a zu jô na: E jôme ja so môt mfaʼa ya été é zaʼa kui atan, e nje éte ja ve môt nsem. 
Amu na, mfaʼa yʼété, e minlem mi bôt été, mbia bʼasimesan ba so, ajô bibon, wup, ñwôane bôt, 
mejian , ôzañ akum, mbia nlem , meduʼan, bijabô, ébamba, mbia be mis, nkoban Zambe ébiasé, mebun, mboan ôkukut. 
Mame mete mese me ne abé , ma so mfaʼa ya été, me nga ve môt mvit e nsisim .
Akôlô a nga kôlô valé, ane a nga ke mfaʼa ya Tir. Eyoñ a nyiineya e nda été, a nji kômbô na môt éziñ a yeme nalé; ve da teke zene ya sobô. 
Eté été, minga éziñ a nga wôʼôtane nye, ngone jé ki é bili mbia nsisim , e nde a nga ke so a zu kute nye meboñe si. 
Minga ate a mbe ngon Grék, teke a too e ñyebe Beyude, ngon Sirôfénis e mebialé. Ane a nga yeʼelane nye na a vaa ngo jé mbia nsisim . 
Ane a nga jô nye na: Tame jôʼé bon e mbe be taté di, be jaé, amu e nji bo mvaé na be nyoñe bidi bi bon , a wua bie bo-bemvu. 
E nde minga ki a nga yalan a jô nye na: Wo bele foʼo, a Nti; ve da ke bo-bemvu ba bo fe be jaʼak menyuñe bidi bi bon e tebele si. 
Ane a nga jô nye na: Amu éfia jôé te, kele ñhe, mbia nsisim a kôlôya ngo jôé e nyôl. 
Ake a nga ke nda jé, ake koé mon a bôô énoñ, mbia nsisim a suuya nye.
Akôlô a nga beta kôlô si ya Tir, e nde a nga ke lôte Sidoñ, éfas ya mañe me Galilé, ézezañe si ya Dékapôl. 
Ane be nga zuu nye môt a too ndok a mvuk, be nga yeʼelane nye na a betéé njaʼa nye mo. 
Avaa a nga vaa nye e bôt été a kelee nye étam e fefe, e nde a futi nye anyu e melo été, a tui menden, a nambe nye ôyem, 
a bete mise yôp, a suu mvebe, a jô nye na: Effata, nalé a tinane na: Yombôʼô. 
E nde melo me nga yombô nye, a été été e nkol ô nga tii nye ôyem ô mane fe tyiʼi, a nga kobô ne sañe sañ. 
Ane a nga ve be atiñe na, be bo te kate de môt éziñ. Abim a nga bo a bendéʼé be, abime te e nde be kik be nga dañe dañe ke ba beʼele de. 
Be mbe be seméʼé angôndô ya abui, be jôʼô na: A boya mame mese mvaé, a boʼo mindôndok na mi wôk, a boʼo mimvumvuk na mi kobôô.
E nde ñhe, e mimôs mite, mbôl bôt be mbe abui, teke be bili jôme ya di, ane a nga loone beyéʼé bé a jô be na: 
Ma wôʼô bôte bana éngôngo, amu bia be be bi ntoo den tañe melu mela, ve be nji bi jôme ya di. 
Nge ma suu be na be bulane menda map, zaé e mebum, ba ye ke ba ku som e zene zen . Amu bevoʼo ya été ba so ôyap. 
Ane beyéʼé bé be nga yalane nye na: E môt a ne ve abim abui bôte dina bidi, e fé été va, bi mane yiane be, a ye so vé? 
Ane a nga sili be na: Mi bili belet tañ aya? be na: Zamgbwa. 
E nde a nga jô bôte na be tabee si. A nyoñe ñhe belete zamgbwale nyuna, a mane ve akéva, ane a nga beʼe je a ve beyéʼé bé na be ke ba kabe bôt; ane be nga kabe je bôt. 
Be nga bili fe ayôme kos. E nde fe a nga mane botane je a jô na be ke fe ba kabe je. 
Ane bôte be nga di a jaé. Be nga kee fe bifus bi nga buk, tañe minkoé zamgbwa. 
Bôte be mbe bebé toyini ényin. Ane a nga suu be na be ke. 
E nde fe a nga dañ éfunga été été baa beyéʼé bé, a ke éfas ya Dalmanutha.
Ane Befarizieñ be nga zu, baa be nye be nga sañetane nkobô, be siliʼi nye ndem éziñ ya yôp, zen ya bôbôlô nye. 
Asuu a nga suu abuk, e nde a zu jô na: Ndeme fé nje foʼo miaé bôt wu wo sili? Ma jô foʼo mia bebela na, teke ndem éziñ ja ye veban e be miaé bôte wu. 
Ane a nga liʼi be a beta dañ éfunga été a ke kindiʼi yat.
E nde beyéʼé be nga vuane nyoñe belet, be liʼiya be bili éfunga été va, foʼo ve belete jijia. 
Ane a nga bendé be na: Mi kaleʼe, tukaʼa tabane ntye a mvusu Befarizieñ a nyô Hérôde. 
E nde be nga ke ba fas e zañe jab bebien, môt ase a jôʼô nyô mboʼo na: Bi nji bi belet. 
Eyoñ Yésus a yemeya nalé, e nde a jô be na: Amu jé mia ke mia fas a kobô na mi nji bi belet? E nde mi ngenane foʼo teke yem a teke wôk? Ye minlem mienan mi ngenan ayet?
nde mi beʼe mis ve teke yen, nde mi beʼe melo ve teke wôk? ye mi ne te fek?
Eyoñe me nga beʼe belet étan asu bôt toyini étan, minkoé mi afufus tañ aya mi nga kee mie njalan? Ane be nga jô na: Awôm a mibaé. 
Eyoñe ke me nga beʼe belet zamgbwa asu bôt toyini ényin, mi nga kee minkoé bitune mebukaʼa , tañ aya? Ane be nga jô na: Zamgbwa. 
E nde a nga jô be na: Ye mi ngenan teke tuʼa wôk?
Ane be nga ke kui e Bétsayida. E nde bôt be nga zuu ndindim e be nye, a yeʼelane nye na a nambe nye. 
Ane a nga bi ndidime wo a kee wô atan, éyoñ a tuiiya wô mendene mis a beté fe wô mo, e nde a sili nye na: Ye wo yene jôm éziñ? 
Akui a nga kui mis, e nde a nga jô na: Me lôô bôt, ma yene be be funaʼane bilé, ba ke ba wulu. 
E mvuse valé, e nde a nga beta beté nye mo e mis, môt a nga fombô ne fonaaa, ane a nga bulane bo mvoʼé , a nga yene fe biôme biseseʼe ne sañe sañ. 
Ane Yésus a nga bulane lôme nye e nda jé a jô na: Te ñhe wo veʼele ke nyiine nlam.
E nde Yésus a nga téé baa beyéʼé bé, be nga ke mfaʼa minlame ya Sézaré Filip. E zene zañe wé ane a nga sili beyéʼé bé na: Bôte ba jô na me ne za? 
Ane be nga yalane nye a jô na: Bana na Yôanes Babtist, bevoʼo na Elie, e ba bevoʼo ke na, wua éziñ ya bekulu mejô. 
E nde ñhe a zu sili be na: Mfaʼa wônan, mi mia jô na me ne za? Ane Pierre a nga yalane nye a jô na: Ô ne krist . 
Ane a nga tuʼa bendé be na, be bo teke kate toʼo môt éziñ jam éziñ e tinaʼane nye.
E nde a nga taté yeʼele be na, Mone Môt a yiane tôbane mintaé abui. Bemvendé, a Betuni Benen a Beyeme Bekalate ba ye bene nye, ba ye fe wôé nye, ve mvuse môs milal, a ye wômô. 
A nga kobô ajô di ne sañe sañ bôte bese be wôʼôk. Ane Pierre a nga nyoñe nye a kee nye émoʼo, a tebe ñhe na a komekane nye. 
Ve Yésus a nga veñesan a fombô beyéʼé bé, a nga bame Pierre a jô na: Kele mʼôyab mfaʼa ya mvus, a Satan, amu ô nji bi asimesane Zambe, ve di bôt.
E nde a nga loone jama bôt a beyéʼé bé na be zu, a jô be na: Nge môt éziñ a kômbô tôñe ma, a tatéʼé nyum émiene mam, a bekeʼe krôa jé a tôñe ma. 
E môt ase a kômbô nyii ényiñe jé, a ye jañele je; ve nyô ase ki a ye jañele ényiñe jé amu ajô dam a ajô Mbamba Foé, e nye a ye nyii je. 
Da ye volô môte jé na a bi ngume si ôse, nge a viane jañele ényiñe jé? 
A za jômô môt a ye ve, e tañ ényiñe jé? 
Amu na, nge môt éziñ a ye wôʼô mʼ ôson, nge ke mejô mam, e be miaé bôt bijabô wu a bebo abé , Mone Môt fe a ye wôʼô nye ôson, éyoñ a ye zu étôtoʼo Esaa wé été, baa be mimfufub bʼéngele.
E nde a nga kate fe be na: Ma bele foʼo ane ma jô mia na, e bôt be tele vana ba, bevoʼo yʼété ba ye bo teke wu, akekui be tameya yen ane Ejôé Zambe ja so a ngu.
E mvuse melu mesaman, e nde Yésus a nyoñe Pierre baa Yakob a Yôanes, a kee ve be étam avie, e beta nkôle yôp. Ane a nga mane tyendé nyôl e mise mab été. 
Mengômesane mé me nga ngemban a bo angôndô éfumulu, avale woseman éziñ ya si nyô a se ngul ya bo na éndelé é fum nalé. 
Ane Elie baa Môze be nga yené be mis, baa be Yésus be laʼane minlañ. 
E nde Pierre a nga nyoñ nkobô a jô Yésus na: A Rabbi, e ne mvaé na bi tabe vana. Nlôñane bibem bilaa, wô jia, Môze jia, Elie ke jia. 
A nji ke foʼo yem e jôm a jô, amu be mbe be fôʼôbaʼan a woñ. 
E nde nkut ô nga zu buti be yôp. Ane tyiñ é nga so e nkut été na: Nyuna a ne mone wom ma dañe nyeʼe, vôʼôlaʼan nye. 
Atemetem na, éyoñ be nga ke ba fombô mbômaʼane, be teke fe beta yene môt éziñ mfe, ve Yésus étam baa be nye. 
Eyoñ be nga siliki be susuk e nkôle si, e nde a nga ve be abendé na, be bo te kañete môt éziñ e mam ba te yen, ve akekui éyoñ Mone Môt a wômôya, a soʼo miñwuan. 
E nde be nga baʼale abendé te, ve ba ke ba silan e zañe jab bebien-bebien jôm é ne na, e wômô a so miñwuan.
Ane beyéʼé be nga sili Yésus nsili a jô na: Amu jé Beyeme-bekalate ba jô na Elie a yiane taté so? 
E nde a nga yalane be a jô na: Elie a yiane foʼo taté so a kôme mam mese. Ve amu jé e ne ntilan ajô Mone Môt na, a ye bi mintaé abui a tôban ébiasé? 
Ajô te ma kate mia na Elie a soya, ane be nga bo nye aval ese be nga kômbô, aval ane e ne ntilan ajô dé.
Eyoñe be zuya koone beyéʼé bevok, e nde be nga yen étua abui bizuʼu bi bôt, be too be mbômaʼane, a Beyeme-bekalate, baa be be be sañetaʼan. 
Eyoñe nkunda bôt ôse wu ô yemelaneya nye avôl-avô, ane angônda woñ a nga taté bi be, be bumu ñhe mimbi a ke wubane nye. 
E nde a nga sili be na: Jé mia be be mia sañetan? 
Ane môte wua ya ékoone bôt jina a nga nyoñe nkobô, nye na: A Ñyeʼele, ma te zuu mona fame wome nyuna be wo, a bili nsisime mvuk. 
E vôm ase nsisime ôte wo bi nye, wo dum nye e si, avul e nga kui nye anyu, a nga wôté mesôñ, a mane yemele. Me jôya beyéʼé bôé na be titane nsisime ôte, ve be tekeʼe ngu. 
Ane Yésus a nga yalane be a jô na: A mvoñe bôt é ne teke mbunane nyuna, ntaa vé ma ye tabe a mia, ntaa vé ma ye jibi mia? zaʼane me nye bebé vana! 
E nde be nga zuu nye mongô. Ayene nsisim ô nga yene Yésus, été été, ane ô nga bo mongô na a kpwemetan. Ane a nga ku e si a nga ke a biʼiti, avul ve kui nye anyu. 
E nde Yésus a zu sili ésaa na: Eyoñ évé jame te e nga taté nye? Ane a nga yalane na: Aso mongô. 
Biyoñ abui, nsisim wo wua nye, nge sa e nduan, wôna e mendim, na ô wôé nye. Ajô te, nge ô ne foʼo ngule ya bo jam éziñ, volôʼô bia, ko bia éngôngo. 
Ane Yésus a nga jô nye na: Nge ô ne ngule ya bo a! ke mame mese me ne ngule ya boban e be môt a bili mbunan. 
Eté été, ane ésaa mongô a nga yôtan a jô na: Ma buni, volôʼô ma e vôm: Me ngenan te buni. 
Ayene Yésus a nga yene na jama bôt a nga mane tôkan vôm ate, e nde a nga bame mbia nsisim a jôʼô na: A nsisime mvuk a ndok, ma ma jô wo na: Kôlôʼô be nye, ô bo teke beta nyiin e be nye! 
Ane nsisim ô nga bôé ñyôn a minkpwemetan, a vam atan. E nde mongô a nga bo ane mbim, bôte bese be nga jô na: Ke a wuya! 
Ane Yésus a nga bi nye e wo, a bete nye e si, ane a nga tebe tetele. 
Abulan a nga bulan e nda jé, ane beyéʼé bé be nga sili nye, baa be nye be to étam na: Amu jé, bi bia te kate titane mbia nsisime ate? 
Ane a nga yalane be na: Mvoñ minsisim éte é se ngul ya kôlô a zen éziñ fe, foʼo ve a meyeʼelan.
Nkôlan ya valé ane be nga tyii e Galilé, ve da Yésus teke kômbô na môt éziñ a yem nalé.
Ane ñhe a nga ke a yeʼele beyéʼé bé, a jôʼô be na: Ba ye koñe Mone Môt, na bôt be bi nye. Ba ye wôé nye. Ve da, éyoñ a wuya, e mvuse môs mila a ye wômô. 
Mfaʼa wop, be nji ke tuʼa wôk ajô te, ve da be ko woñe ya sili nye minsili.
Ane be nga ke e Kapernawum. Eyoñ a nto e nda été, e nde a sili be na: Jé mia te zu mia sañetan e zenezen? 
Ane be nga ku bivô, amu be mbe be sañetaʼan e zenezen na be yem za nye a dañ? 
Atabe a nga tabe e si, ane a nga loone Beyéʼé awôm a bebaé, a jô be na: Nge môt éziñ a kômbô bo môt ôsu, a boʼo ntebe mvus ya bôte bese, a mbo bisaé asu bôte bese. 
E nde ñhe a nyoñ mone mongô a tele nye e zañe bôt ane a nga beʼe nye e mo yôb a jô na: 
E môt a ye nyoñe ôyôme mongô wua avale di e jôé dam, mamiene le a nyoñ. E nde fe môt a nyoñe ma, sake ma a nyoñ, a nyoñe Nyô a nga lôme ma.
Yôanes a nga jô nye na: A Ñyeʼele, bia te yene môt éziñ a titaʼan mimbia minsisim e jôé dôé, e nde bia te jeñe zen ya kame nye na a bo teke bo de, amu a nji zu a tôñe bia e nsamba wongan. 
Ane Yésus a nga jô na: Te kamane nye, amu na teke môt éziñ a bo étua jam e jôé dam, a ne jiʼa beta kobô ma abé été été. 
E nde ñhe, e nyô a nji tebe bia e ngame yat, nye a ne ngam jangan. 
Ajô te, e môt ase a ye nyuu mia ékpwase mendim amu na mi ne bôt be Krist, ma kate mia bebela na, a se ngul ya jañele maʼane mé.
E môt ase a ye dutu wua ya ayôme bongô da buni ma dina na a ku abé été, jam da dañ mvaé mfaʼa wé e ne na, be fañe nye akoʼo nnen ba koʼo de bidi tyiñ , a wua nye e mañ été. 
Ajô te, nge wo wôé éziñ wo tindi wo e nsem, tyiʼi wô. E ne mvoʼé na ô ke nyiin ényiñ, étune wo, alôte na ô ke nduane kom ô bili mo mebaé, 
e vôme nsoñ wob ô ne te wu, nduan ke te dim. 
Nge abo dôé éziñ e nde da dutu wo na ô ku, seme de; e ne wo mvaé na ô nyiin ényiñ été étun abo, alôte na ba wua wo ébé nduane kom ô bili mebo mebaé, 
e vôme nsoñ wob ô ne te wu, nduane ke te dim. 
A nge dise dôé éziñ e nde da dutu wo na ô kolé a ku abé été, fôndéʼé de. E ne wo mvaé na ô ke nyiin ayoñe Zambe a dise da, alôte na be ke wua wo ébé nduane kom ô bili mise mebaé, 
e vôme nsoñ wob ô ne te wu, a nduan ke te dim. 
Amu na môt ase a ye wôk ésôbôk nku e nduan été. 
Eyoñ a kôlôya vôm ate, ane a nga ke e si ya Yudé, e kindiʼi Yordane ya yat. Ane jama bôt a nga beta zu mane tôkane nye bebé. A nga beta yeʼele be, aval ane a mbe a boʼok. 
E nde Befarizieñ be nga zu na be lame nye a sili nye na: Ye fam é ne foʼo ngule ya suu minga wé? 
Ane a nga yalane be na: Môze a nga ve mia atiñ aya? 
E nde be nga jô na: Môze a nga ve ngule na be tili kalate ya suu minga, éyoñ éte nje ba suu nye. 
Ane Yésus a nga yalane be na: Kʼamu ayete minlem denan, e nde a nga tili mia atiñe te. 
Ve atataʼa ya ntéane ba biômô, Zambe a nga kômône be nnôm baa nga. 
Ajô te nde ñhe fam ja ye liʼi ésaa baa nyia, a ke lat a ngale wé, 
a ba ye bo nsône wua bebaane. Be nji fe bo bôte bebaé, be ntoo nsône wua. 
Ajô te, e jôme Zambe a maneya lat, môt a boʼo teke kandé je. 
Eyoñe be nga ke kui e nda , e nde beyéʼé be nga beta sili nye minsili, mi tinaʼan a ajô te. 
Ane a nga jô be na: Nge môt a suu nga a luʼu minga mfe, a bo mejian a minga ate. 
Nge minga ki a kôlô e be nnôm a ke luʼu fame fe, nye fe a bo mejian .
Ane be nga zuu nye ayôme bongô na, a nambe de. E nde beyéʼé be nga viane bame be. 
Ayene Yésus a nga yene nalé, ane a nga yaa be a jô be na: Jôkaʼan ayômô bongô e zu be ma, te kamane de, amu éjôé Zambe é ne jôm avale bôte dap. 
Ma bele foʼo ane ma jô mia na, e môt ase a bo teke nyoñ ayoñe Zambe ane mone mongô, a ye bo teke nyiin été. 
Ane a nga nyoñe be a beʼe be e mo yôp, a botane be, a beté be mo.
Valé Yésus a ndôme foʼo téé dulu, e nde môt éziñ a zu ke so mbil ôsu, a kute meboñe si, a sili nye na: A Mba Ñyeʼele, ma yiane bo jé ane me ne nyoñ ényiñ ya melu mese? 
Ane Yésus a nga jô nye na: Wo loone me mbamba môt amu jé? Teke môt éziñ a ne mbamba môt, sesale ve Zambe étam. 
Ke wo yeme metiñe mese: Te wo wôé, te wo bo mejian , te wo wup, te wo bo ngaa minsos; te wo wôs éza biôm; ô seméʼé ésoo baa nyua. 
E nde nye kʼa nga yalane na: A Ñyeʼele bôt, e mam mese ma, ma baʼale me aso mongô. 
Yésus a nga fombô nye ne tooñ, a nyeʼe nye; e nde a jô nye na: Jam daada e liʼiya e jembaʼane wo: kelek, e biôme bise ô bili, kuʼane bie, a ve bie minzôzoé, nalé wo ye bi akum e yôp, éyoñe te ô zu wo tôñe ma. 
E nde ôtat ô nga bo nye asu a nkobô ôte, ane a nga ke ôlun ôlun, amu a nga bili akum abui. 
Ane Yésus a nga lôbô mbômaʼane, a jô beyéʼé bé na: Etua ayaé foʼo na e bôte be bili akum abui be nyiin ayoñe Zambe! 
E nde beyéʼé be nga siʼan a vembe bifia bié bite. Ane Yésus a nga beta jô be na: A bon , e ne foʼo étua ayaé ya nyiin ayoñe Zambe! 
Da dañe tyiʼibi na kamel a tulan abé ndôndo alôte na nkukume môt wo nyiin ayoñe Zambe. 
Ane be nga beta dañe dañe semé, ba ke ba jô e zañe jab na: Eyoñe éte za foʼo e nye a ye bi ényiñ? 
E nde Yésus a nga fombô be ne toñ, a jô na: E be bôt, jame te e se ngul ya boban, ve sa ke be Zambe; amu e be Zambe, mam mese me ne ngul ya boban. 
Ane Pierre a nga nyoñe ñhe nkobô a jô nye na: Tame yen, bi maneya liʼi biôme bise a zu tôñe wo! 
Yésus a nga yalane nye na: Ma kate foʼo mia bebela na, e môt éziñ a ye liʼi nda , nge bobenyañ, nge beka, nge nyia, nge ésaa, nge bon , nge ke mefub amu ajô dam a ajô Mbamba Foé, 
a se ngule ya bo te nyoñe biôm bite ntet biôm tañe jôme jia éyoñ ébien ji, a taté menda a kui bobenyañ, a beka, a benyia, a bon , a mefup, a fulane bikpweʼele, a ényiñ ya nnôm éto mfaʼa ya biyoñ bia zu. 
Abui ya ba be ne ôsu, da ye tebe e mvus, e ba ya mvuse ki ba ye tebe ôsu.
Be ntoo zene zañe valé, be betek a ke Yérusalém, Yésus a tele be ôsu, minleme mi ntyele be yôp, e bôte ki be mbe be zaʼa ba tôñe be, be ko woñ. Ane a nga beta nyoñe Beyéʼé awôm a bebaé, a nga kate be mame ma yiane tôbane nye. 
Nye na: Bia ñhe bia bet a ke Yérusalém ba, a Mone Môt, a ye vebane e mo Betuni Benen a Beyeme-bekalate, ba ye tyiʼi na a wu a ve nye bikuu, 
ba ye kpweʼele nye a tui nye menden, ba ye bibi nye minkasa a wôé nye, ve e mvuse melu mebaé, e môse lale a ye wômô.
Ane Yakob baa Yôanes, bone be Zébédé, be nga zu tôbane Yésus a jô nye na: A Ñyeʼele bia yi na, e jam bia ye sili wo, ô bo bia de. 
E nde a nga jô be na: Jé nje mia yi na me bo mia? 
Ane be nga yalane nye na: Vaʼa bia ngule ya zu tabe étôtoʼo jôé été, môte wua e mbo nnôm, nyô mboʼo kik e mbo nga. 
E nde Yésus a nga jô be na: Mi nji tuʼa yem e jôm mia sili! ye mi bili ngule ya nyu élaé mamien ma ye nyu? Nge dubane kik e nduan mamiene ma ye duban? 
Ane be nga jô na: Bi bili ngu. Yésus nyee be na: E élaé mamiene ma ye nyu, mia ye nyu je, a nduan mamiene ma ye duban, mia ye dubane wô, 
ve mfaʼa ya bito ya mbo nnôm nge mbo ngale wom, sake ma ma ve bie, bi ne nkôman asu bôt be nee bie. 
Eyoñ awôm beyéʼé avok e wôʼôya nalé, ane be nga yaa Yakob baa Yôanes. 
Ane Yésus a nga loone be a jô be na: Mia yeme na e bôte mia yene be bili éjôé ya meyoñ , be titi meyoñ mete yôb a ngul, e nde fe beta be bôt, ba tibili meyoñ . 
Ve avale te e nji bo e be mia. Ve nge môt éziñ a kômbô bo beta môt e zañe jenan, a ye bo mbo ésaé wônan; 
a nge môt éziñ a kômbô bo môt ôsu ya be mia, a ye bo mon ôlo asu bôte bese. 
Ajô te ñhe Mone Môt nye a nji ke so amu na bôt be saane nye, ve na a saane bôt, a ve ényiñ jé ntañ bôt abui.
Ane be nga kui Yérikô. Eyoñ a kôlôʼô e Yérikô valé, baa beyéʼé bé a ébeʼebeʼe nsamba bôt, nde Bartimé, mone Timé, a mbe ndindim, nye kʼa too si e fefele zen , a jakéʼé bôte biôm. 
Awôʼô a nga wôʼô na a ne Yésus ya Nazarét, a taté ñhe na a yôtan e yôb été a jôʼô na: A Yésus, mone David, ko mʼéngôngo! 
Bôte bevoʼo abui be nga bamé nye na a ku évô. Nye kʼa nga dañedañe bete tyiñ e yôb été na: A mone David, ko mʼéngôngo! 
Ane Yésus a nga tebe, nye na: Loʼone nye! ane be nga loone ndindim wu, a jô wô na: Volôʼô nlem , kôlôʼô si, a loone wo! 
E nde foʼo a nga sôʼô kôte jé, a jiʼa nyokan tetele, a ke e be Yésus. 
E nde Yésus a nga nyoñ nkobô a jô nye na: Wo kômbô na me bo wo jé? Ane ndindim ô nga yalane na: A Rabbuni, ma yi ve na me yen. 
E nde Yésus a jô nye na: Kelek, mbunane wôé ô nyiiya wo. Ane fe a nga yen été été, a nga ke a tôñe nye e zenezen.
Eyoñe be nga subu bebé e Yérusalém, e zia Bétfajé baa Bétani, bebé a nkôle bʼôlivié, e nde Yésus a lôme beyéʼé bé bebaé, 
a jô be na: Kelan e jal e ne mia zoʼone yate vana di, nné ane mia ye kui, mia ye koone mon éjakas a tii, môte mfe éziñ a ngenan teke tame betebe nye yôp, tiʼane nye, mi zuu nye. 
Nge môt éziñ a sili mia na: Jé mia bo le? Mi yalane na: Nti nye a yi nye, a ye fe bulane lôme mia nye vana anaʼana. 
E nde be nga ke, be koone mon éjakas a tii atan bebé a mbé akak, e mfaka yôp; ane be nga tiine nye. 
Ane bôte bʼéziñ ya ba be nga tele valé be nga jô be na: Mia tiine mon éjakas ate amu jé? 
E nde be nga yalane be aval ane Yésus a nga jô. Ane be nga jôʼé be. 
E nde ñhe be nga kee mon éjakas ate e be Yésus, be nga ta mengômesan mab e mvus jé, ane Yésus a nga ke tabe nye e yôp. 
Abui bôt e nga ke da ta mengômesane mab e njoñe njoñ, ba bevoʼo ki mebui bilé be nga ke ba tyiʼi e fé fé.
E bôte ya ôsu, a bôte ya mvus, be nga zu ba yôtane na: Hôzana! Ébotan a môt a zu e jôé Nti!
Ebotan a éjôé ja zu, e ji ésaa wongan David! Hôzana e susuʼa nkôñ ya yôb été!
E nde a nga ke kui e Yérusalém, a nyiin e Nda Zambe été. Aman a nga mane fombô biôm bise mbômaʼane, éyoñ éte ngôʼé é nga bo foʼo abui, ane a nga kui atan a ke e Bétani baa Beyéʼé awôm a bebaé.
Tyé-kpwa, valé be kôlôʼô e Bétani, e nde Yésus a nga wôʼô zaé. 
Eyoñ a yeneya élé fiig é tele ôyab analé, é beʼe mekaé, ane a nga ke jom nge a ye yene jôm éziñ été. Ve éyoñ a nga ke kui je bebé, a viane koone ve mekaé-mekaé, amu éyoñ éte é nji bo éyoñ befiig. 
Ane a nga kobô a jô élé na: Akekui melu mese ma zu, môt éziñ a boʼo te beta di ébuma ya be wo ne tya! Beyéʼé bé be nga vôʼôlô a wôʼô nkobô ôte. 
Ane be nga ke kui e Yérusalém. Anyiin a nga nyiin e Nda Zambe, a tebe ñhe na a titane bôt ba kuan, a bôt ba kuse biôm e Nda Zambe été, a sôʼôlô betebele betyendé moné a bito bekuane bezum e si. 
Teke fe jôʼé na môt éziñ a tulane Nda Zambe a beʼe jôm éziñ. 
A nga yeʼele bôt a jô na: Ye e nji bo ntilane na: Ba ye loone nda jam na, nda meyeʼelan asu meyoñe mese? Ve mia mi vianeya kôñelane je mfule befanga.
Eyoñe Betuni Benen a Beyeme-bekalate be wôʼôtaneya ajô te, be nga jeñe ñhe aval avé be ne jiane nye. Ve be mbe be mateʼe nye amu nkunda bôt ôse ô mbe ô semeʼene ñyeʼelane wé. 
Eyoñe ngôʼé é nga bo, ane be nga kôlô tison éte.
Eyoñe be nga zu lôte bia-tyé, ane be nga yen élé fiig é maneya kôt, ataté mindi. 
E nde Pierre a zu beta simesan, a jô nye na: A Rabbi, tame yen ane élé fiig ô nga yoʼé é maneya kôt! 
Ane Yésus a nga nyoñe nkobô a jô be na: Bunaʼane Zambe! 
Ma kate mia bebela na, nge môt éziñ a jô nkôle wuna na: Kôlôʼô si va ô ke ku e mañ, teke bone bisô biziñ e nlem été, a buniʼi foʼo ve na e jam a jô da ye boban, da ye foʼo boban vʼane a jô. 
E nde ma jô mia na, e jam ese mi ne jaʼé a meyeʼelan, bunaʼane foʼo na mi mbili de, da ye foʼo veban ane mia sili. 
A éyoñ mi ntele na, mia yeʼelan, nge mi bili môt jam éziñ e nlem été, mi jaméʼé, ndemben Esaa wônan ya yôb nye fe a ye jamé mia bikobe bienan. 
Ve nge mia bo te yeme jamé, Esoo wônan a ne yôb nye fe a ye bo te jamé mia bivuse bienan.
Eyoñe be beteya zu kui e Yérusalém, Yésus a nga ke a lôtan e Nda Zambe été. Ane Betuni Benen, Beyeme-bekalate a Bemvendé, be nga zu yene nye. 
E nde be nga jô nye na: Ngule fé, e nje wo boo je mame ma? Nge na: Za a nga ve wo ngule ya bo mam mete? 
Ane Yésus a nga jô be na: Ma fe ma zu sili mia ve nsili wua, mi yalaʼane ñhe ma, nde ma fe me kate mia, ngule fé ma boo je mame ma. 
E nduan Yôanes a nga du bôt, ô nga so vé, ye yôb, ye be bôt? Yalaʼane ma! 
Be nga ke ba fas beebe be jôʼô na: Nge bia jô na: Ô nga so yôp, ke a ye sili na: Vʼamu jé mi nji buni nye? 
Nge bia jô ke na: Ô nga so be bôt be nga viane ko ékoone bôte woñ, amu bôte bese be nga buni na Yôanes a ne foʼo totii nkulu mejô. 
E nde be nga yalane Yésus na: Bi nji ke yem. Ane Yésus a nga jô be na: Ma fe maa ye kate mia, ngule fé nje ma boo je mame ma.
Ane Yésus a nga taté na a kobô bôt a minkana. Nye na: Môt éziñ a nga bé afub woon, a lôñe nkaʼalé mbômaʼane, a mane fak ébé éfuʼu woon, a lôñe fe nkume-nda ya baʼale woon. Ane a nga nyoñ afub a ve bebo bisaé, ane a nga ke e dulu. 
Eyoñe mekoé bibuma me nga kpwaan, e nde a nga lôme mbo ésaé na a ke yene bebobisaé a nyoñ akab bibuma dé ya afub woon. 
E nde be nga bi nye, be mane bôme nye, be bulane fe lôme nye ve mo, ve mebo. 
Ane a nga beta lôme be mbo ésaé mfe. Nyuli e nye be nga mane bibi biôm e nlô, be nga mane fe samele nye. 
E nde a nga lôme mfe, nyuli ate e nye be nga wôé a si. A lôme fe befe abui. Balé bete, be bôme bevok, be wôé ke bevok. 
Ane a nga liʼi a bili môte wua wua, ve mone wé a dañe nyeʼe. Ane a nga suʼulane lôme nye e be be a jôʼô na: Ba ye boone ko woñ amu na a ne mone wom. 
Bebo bisaé bete be nga ke ba kobô beebe na, e nye nyuna, e môt a ye nyoñ élik, zaʼane bi wôé nye, élik é bo éliʼi jangan. 
E nde be nga bi nye, be mane wôé nye, be vaa nye afub été be ke wua nye e fé. 
Mie afub woon a ye bo aya? A ye zu jiane bebobisaé bete, a ve fe bôte befe afub woon. 
Ye mi ne teke yeme ntilan wuna na: Akoʼo belôñ menda be nga ben a wua e si, e nde te e nga bo akoʼo ya jua?
Jame te da so mboone Nti. E ne jame ya semé e mise mangan.
Ajô te be nga jeñe na be bi nye. Ve da be mateʼe jama bôt. Amu be nga tuʼa yeme na a nga ku nkana ôte, amu ajô dap. Ane be nga liʼi nye be mane ke.
E nde be nga lôme bôte bʼéziñ e be yésus , bevok Befarizieñ, bevoʼo kik bôte ya ngam Hérôde, na be bi Yésus anyu. 
Akui be nga ke kui, ane be nga jô na: A Ñyeʼele, bia yeme na ô ne môta bebebela, wʼô ne teke wu môt éziñ dis, amu wʼô ne teke fombô bôt e mesu, wo yeʼele ve zene Zambe aval e ne bebela. Ye da yiane na be yaʼane kaiza toya , ye momo? Ye bi yaʼan, ye bi bo teke yaʼan? 
Ayem a nga yem e mvôle jap, e nde a nga jô be na: Mia lame ma amu jé? Zaʼane nsañe moné, me yen! 
E nde be nga soo wô. Ane a nga jô be na: Za nye a nee éveʼela jina, a ntilane wuna? E nde ba yalane nye na: Kéza. 
Yésus nyee be na: Vaʼane kéza biôm bi Kéza, a Zambe biôm bi Zambe. Ane be nga dañe foʼo kam a semé nye beta nseman.
Eyoñe éte Besadusieñ be nga zu e be Yésus, e mbe ba jô na ñwômane miñwuan ô nji bo, e nde ñhe ba zu sili Yésus nsili wuna na: 
A Ñyeʼele, Môze a nga ve bia atiñe na, nge monyañ môt éziñ a wu, a liʼi minga, ve teke liʼi mon, monyañ wé a luʼu nga, a fôlô monyañe mvoñe bôt. 
E nde, bobenyañe be nga too nalé zamgbwa. Ane nyô ôsu a nga luʼu minga, ane a nga wu, teke liʼi mvoñe bôt. 
Ane nyô baa a nga nyoñe minga ate, nye fe a wui, teke liʼi mvoñe bôt. Nyu lale fe vʼavale da. 
Tañe bese nalé zamgbwa, teke liʼi mvoñe bôt. E mvuse jab bese, ane minga fe nye kʼa nga wu. 
Eyoñe ya ñwômane miñwuan, ane be wômô, a ye bo e minga za ya be be? Amu bese zamgbwa be nga luʼu minga ate? 
E nde a nga jô be na: Ke mia fuʼu fé amu mi ne teke yeme mintilan, teke yeme ngule Zambe! 
Eyoñe bôte ba ye wômô, a so vôm ya miñwuan, befam teke fe luk, binga ki teke fe ke meluk, ba ye tabe ve aval ane bʼéngele be ne yôp. 
Mfaʼa ya ke na bewu ba ye wômô, ye mi nji lañ e vôme kalate Môze a kañete ajô ya ntut, ane Zambe a nga jô nye na: Me ne Zambe Abraham a Zambe Izak a Zambe Yakob? 
A nji bo Zambe miñwuan, a ne Nyô bevevee. Mia fuʼu foʼo fé angôndô.
Ane ñyeme bekalate éziñ a nga zu e be Yésus, éyoñ a wôʼôya ane baa be bôt bete be nga sañetan, a mbôl a nga yene na a nga yalane be mvaé, e nde a zu sili nye na: Atiñ avé e nde e tele metiñe mese ôsu? 
Ane Yésus a nga yalane na: Atiñ ôsu e ne na: Vôʼôlôʼô, a Israél. Nti Zambe wongan e nye étam a ne Nti. 
Wo ye ñhe nyeʼe Nti Zambe wôé a nleme wôé ôse, a nsisime wôé ôse a ôsimesane wôé ôse a ngule jôé ése. 
Atiñe baa dina na: Wo ye nyeʼe môt mbok aval ane womien. Atiñ afe e nji bo anen alôte metiñe mete. 
E nde ñyeme bekalate a nga jô nye na: Mvaé foʼo, a Ñyeʼele, wo kobô bebela na: E nye étam a né! A mfe a nji bo ve nye. 
E nde fe na: E nyeʼane ya nyeʼe nye a nlem ôse, a fek ése, a ngul ése, a na e nyeʼane ya nyeʼe môte mbok aval ane womien, ñwô wo dañe bityiʼa bise ba diʼi ngumba, beta ndañan. 
Mbôle Yésus a nga yene na a yalane ñyalane mfefek, e nde a nga jô nye na: O nji bo ôyab a ayoñe Zambe. A teke môt éziñ mfe a nga beta zômbô sili nye nsili.
Ane Yésus a nga nyoñe nkobô a yeʼeleʼe e Nda Zambe, a jô na: Beyeme-bekalate ba jô na Mesie a ne mone David aya? 
Ke David émien a kobô a ngule Mfufub Nsisim na: Nti a nga jô Nti wome na: Tabeʼe e mbo nnôm wom, akekui ma ye bo minziziñe miôé ételé mebo jôé.
E David émien a yôlé nye jôé na: Nti, aval avé a ne beta bo mone wé? E nde beta ékoone bôt a nga nyeʼe a vôʼôlôʼô nye.
E ñyeʼelane wé été, e nde Yésus a zu jô na: Mi tabeʼe ntye a Beyeme-Bekalate. Ba nyeʼe ba ke ba lôtan, be beʼe beta minjombô bizingi, be kele ba batane be e minseñe minseñ. 
Ba nyeʼe bito bi ôsu e meba me Zambe a bedina. 
E mbe ki be maneʼe di minkuse mi binga biôm, be dañe fe viane liti ve miñyené ya atan a zene ya abui ayabe meyeʼelan. Ba ye nyoñe mekua ma lôte nkôñ.
Ane Yésus a nga ke tabe asu éwolo mimvean, a fombôʼô ane bôte ba wua moné éwolo été. Abui minkukum e zaʼa wua abui moné.
E nde éngôngole nkuse minga jia ja ke so, é wua minsañe mibaé, tañ étun kabe. 
Ane Yésus a nga loone beyéʼé bé a jô be na: Ma bele foʼo ane ma jô mia na éngôngole nkuse minga jina é veya alôte bôte bese be wuaya moné éwolo va. 
Amu na bôte bete bese ba te zu ve amu be bili abui, ve nye kik, azoé dé été, a te ve mon abim ase a bili na a nyiñ été.
Akôlô Yésus a nga kôlô e Nda Zambe, e nde ñyeʼé wé wua a jô nye na: A ñyeʼele, tame yen avale mekoʼo di, a akaʼa melôñ di! 
Ane Yésus a nga yalane nye na: E beta melôñ bese ô lôô vana ba, teke akoʼo éziñ da ye liʼi e bete akoʼo avok e yôp, be teke de sôʼôlô e si. 
Eyoñe Yésus a tabeya e si e nkôle beôlivié, e zia Nda Zambe, e nde Pierre, Yakob, Yôanes a André, ba ke sili nye e fefele na: 
Kate bia, mame mete ma ye boban éyoñ évé? A ndeme fé ja ye liti na biôm bite bise bi nga zu man?
E nde Yésus a nga nyoñe nkobô a jô be na: Mi tabeʼe ntye môt éziñ a za yalee mia e feñ. 
Amu bôt abui ba ye so, be beʼe jôé dam, be jôʼô na: Mamiene nyuna! Nalé ba ye duʼu bôt abui. 
Eyoñe mia ye wôʼôtan bita, nge ki bifoofooé ya bita, te koone woñ. Nalé a yiane boban, ve da sake asuʼulane le. 
Amu na ayoñe bôt da ye kôlô si e nga wosane di avok, éjôé é nga wosane ji évok. Mimfôʼôsan mi si mia ye bo mevôm mevôm, a bemfumbale zaé. Mame mete me ne aval ane atataʼa mintaé mi abiaé. 
E nde ñhe mi baʼaleʼe miabebien. Amu na ba ye kee mia e meba mejô, a meba me Zambe, ba ye bôme mia a minkasa, ba ye kee mia e mise me beta bengovina a bejô bôt, amu ajô dam, nalé a ye boʼolô ngum jam e mise map. 
Amu na Mbamba Foé a yiane taté mane kateban e be meyoñ mese. 
Eyoñ ba ye kee mia nalé, te tyelane minleme yôb asu jôm mia ye jô, ve jam da ye veban be mia awolo te ebien, kobaʼane de. Amu sake mia mia ye kobô, ve Mfufub Nsisim. 
Amu na monyañ a ye ke koñ monyañ na a wu, ésaa fe a ye ve mon; bone ki ba ye kôlô si a wosane bebiaé, a bo na be wu. 
E nde ñhe mia ye bi ziñ e be bôte bese amu jôé dam. Ve da, e môt a ye yem ne zeñ akekui asuʼulan e nye a ye yen ényiñ.
Eyoñ mia ye yen ébubua ja dañ angôndô, é ntoo e vôm a nji yian - e môt a lañ a tukaʼa wôk - éyoñe éte e bôte be ne e Yudé be tubuk a ke e minkôle yôp. 
E môt a ne nseñ nda ya yôp, a boʼo te sus e si a ke nyiine nda jé na a nyoñe jôm éziñ été. 
E môt a nee afup, a boʼo te bulan a mvus na a nyoñe alôʼô dé. 
Ngoʼo binga ba ye beʼe mebum, nge nyia bon melu mete. 
Mi yeʼelaʼane foʼo na jame te e bo te kui a ôyôn. 
Amu na, melu mete, avale njuk da ye kui e ngenan teke tame bo nalé, ataté ane Zambe a nga té biôm, azukui éyoñ ji, a teke na da ye beta bobane nalé. 
A nge Nti a nga ye bo teke seʼé melu mete tañ, teke môt éziñ a nga ye liʼi a vee. Ve da a nga seʼé melu mete tañ amu bôt a nga top. 
Ajô te nge môt a ye kate mia na: Ke Mesie nye a ne vana nyô! Tame yenan, e nye nyuli, te yebane de. 
Amu na, bekrist meduʼan a bekulu mejô meduʼan ba ye vam, ba ke ba bo mesimba a bitua bi mam na be yale mintoban mi bôt mezen mefe, nge nalé a ne boban. 
Ve mfaʼa wônan, mi tabeʼe ntye. Me maneya kate mia mam mese.
E nde, melu mete, e mvuse beta njuʼu nyuna, jôb da ye dim, ngon teke fe faé.
Ateté da ye ke da koo e yôp e kpwaʼa si, a ngule biôme ya yôp é kôlôʼô bité biap.
Eyoñe te ñhe ba ye yene Mone Môt a zaʼa e minkut été a beta ngu a étôtoʼo nnen. 
Eyoñe te a ye lôme béngele bé a tôkan mintoban mié e mekuʼu mimfaʼa minyin, ataté susuʼa akuʼu si akekui susuʼa akuʼu yôp.
E nde, nyoñane ñyeʼelan ya tuʼa wôʼô nkana élé fiig. Eyoñ é mbeʼe bisôsoñe mintyaé a bileleʼe mekaé, mi yeme na éseb é nto bebé. 
Avale te fe mfaʼa wônan, ane mi yene mam mete me bobaʼan, mi yeme na Mone Môt a ntele mia e mbé yôp. 
Ma kate mia bebela na, e miaé bôte wu wo ye bo teke man, te na mam mete mese me tame mane boban. 
Yôb a si bia ye lôt, ve mejô mam teke lôt. 
Môse ôte, nge kʼawolo te, teke môt a yem, jaʼane béngele ya yôp, jaʼa ki Mone Môt, foʼo ve Esaa étam.
Mi tabeʼe ntye, mi tabeʼe évevé. Amu mi nji yem éyoñ biyoñ bia ye kpwaan. 
Aval ane môt a ke e dulu, a liʼi nda jé a mane ve bebo bisaé éjôé jé, môt ase ésaé jé, a ve fe mbaʼale mbé ya jal atiñ na a mombô. 
E nde ñhe mombaʼan, amu mi nji yem éyoñe miejale a ye bulan, nge mamengôʼé, nge e zañ alu, nge éyoñ beyôm be kub ba loñ, nge ndib-tyé. 
Mi za ke tem a soya, a koone mia ôyo. 
Ajô ma kate mia di, ma jô de mia bese ve na: Mombaʼan!
Eyoñe te Pak baa abôʼô fembé é ne teke mvusan bi liʼiya melu mebaé, ane Betuni a Beyeme-Bekalate be nga ke ba jeñ aval ane be ne bi Yésus a mefek a wôé nye. 
E nde be mbe be jôʼô na: Sake e môs abôk, bôte be nlam be za bo éngôngôm.
Valé Yésus a to e Bétani, e nda be Simon nzezam, a to e si a jaʼak, e nde minga a nga ke soo ndeʼe albata, njalan a étua abeñ mbon ôlobinda, nkôman a éloʼo naléda, ô to dia abui. Ane a nga bôé ndeʼe albata, a nga sôé Yésus mbon e nlô. 
Bôte bevoʼo bʼéziñ be nga wôʼô ôlun a jô na: Abim éndaman ôlobinda di da boban amu jé? 
Amu na ba to ve kuan ôlobinda nyuna tañ mintete mi moné mila, be nga kab nye bingôngole bi bôt! Be nga wôʼô ñhe minga te ôlun. 
Ve Yésus a nga jô na: Jôkaʼane nye! Mia tyaʼa nye nlem amu jé? A te bo mbamba jam asu dam. 
Amu na mia minzôzoé mi bôt mi too kom ése, a éyoñ ése mia kômbô, mi ne toñe mie; ve mfaʼa wom, mi nji tabe a ma kom ése. 
A boya jam a te yiane bo. A maneya sôé ma ôlobinda e nyôl asu ngômesan éjamembime jam, te yene jame te e za boʼok. 
Ma bele foʼo ane ma jô mia na, e vôm ase ba ye kañete Mbamba Foé e si ése nyuna, e jam minga nyô a te bo di, ba ye fe kañete de, be simesaʼane nye.
Ane Yudas Iskariôt, wua ya beyéʼé awôm a bebaé, a nga ke yene Betuni Benen na a kuane nye e be be. 
Eyoñ be nga wôʼô nalé, be nga vaʼa foʼo, a kaʼa nye na ba ye ve nye moné. Yudas a nga jeñe ñhe ve mbamba éyoñ a ne kee be nye.
E môs ôsu ya abôʼô fembé é ne teke mvusan, éyoñe ba tyiʼi biyeme bi Pak, e nde beyéʼé be Yésus ba sili nye na: Za vômô wo kômbô na bi ke kômesane ndiane Pak? 
Ane a nga lôme beyéʼé bé bebaé a jôʼô be na: Kelane e tison, mia ye tôbane môt a beʼe kobe mendim. Tôñane nye. 
E vôm a ye ke nyiin, mi kate miendaa na: Ñyeʼele a lôme wo mbañete na: E nda ma zu di Pak bia beyéʼé bam é ne vé? 
Môt ate a ye liti mia beta étune nda mfaʼa ya yôp, é bili mam mese nkôman. Vôm ate e nye mi bo bia ngômesan. 
Ane beyéʼé be nga téé dulu, ve ke kui e tison, be yene fe vʼaval ane a nga mane kate be, be mane ñhe kômesane Pak.
Eyoñe ngôʼé é nga bo, ane Yésus a nga ke, baa beyéʼé awôm a bebaé. 
Valé be nto e si be jaʼak, e nde Yésus a zu jô na: Bebela foʼo, ma kate mia na: Môte wua ya be mia a ye koñe ma, e nyô a di fufulu a ma. 
Be tate ñhe na ba wôʼô ôlun, be nga ke fe ba sili nye wua wua na: Za, ye ma? 
Ane a nga jô be na: Wua ya beyéʼé awôm a bebaé, e nyô a ye futi wo éso bia nye éyoñe jia. 
Mfaʼa Mone Môt, nye a ke aval e ne ntilan ajô dé, ve ngoʼé môte ate, e nyô a kuane Mone Môt. E nga ye bo mvaé mfaʼa wé, nge môte ate a nga ye bo te bialé. 
Be ngenan be jaʼa nalé, e nde a nga nyoñe fembé a botane je, a nga bek a ve be je, a jôʼô na: Nyoñan, nyôle jam nyô. 
Ane fe a nga nyoñe élaé a mane ve akéva a ve be, ane be nga nyu je bese. 
E nde a nga jô be na: Metyi mame ya élat e me ma, metyi ma sôé e si asu jama bôt. 
Ma bele foʼo ane ma jô mia na, teke fe na ma ye beta nyu ébuma ya ndiʼi woon ji, akekui e môse ma ye nyu je mfefé nyuan Ejôé Zambe été. 
Eyoñ be nga mane yia jia, ane be nga kôlô valé a ke e nkôle beôlivié.
Ane Yésus a nga jô be na: Mia bese, mia ye kolé ôbak, amu e ne ntilane na: Ma ye bibi mbaʼale mintômba, a mintômba mia ye mane tyamelan, a bo ne miala-mialan.
Ve da éyoñ me wômôya, ma ye taté ke mia ôsu e Galilé. 
Ane Pierre a nga jô na: Jaʼa na ôbaʼa té wo mane kolé bôte bese, ve mfaʼa wom, teke foʼo. 
E nde Yésus a nga jô nye na: Ma bele foʼo ane ma jô wo na, e wo nyô, alu ebien ya den di, nnôm kub a ngenane teke loñ biyoñ bibaé, wo ye kate ma biyoñ bilaa. 
Ane Pierre a nga beta dañe kobô na: Jaʼa na bia wo bia ke wu awu da, teke foʼo na ma ye kate wo! Beyéʼé bevoʼo bese be nga jô fe vʼavale da.
E nde ba zu ke afôla e ne jôé na Getsémané. Nyee beyéʼé bé na: Likaʼane mi too vana, nté ma ke yeʼelan. 
Ane a nga nyoñ Pierre, Yakob a Yôanes a kelee be. E nde metyi me nga ke nye fé, woñ ô mbili nye. 
Ane a nga jô be na: Olun ô bili ma, awu bebé. Likaʼane vana, mi mombôʼô. 
Ane a nga subu ôsu mone nté, a suʼulane si, a yeʼelaʼane na, nge nalé a ne boban, awolo te e lôte nye ôyap. 
E nde a nga jô na: Abba, a Tat, ô ne ngule ya bo mam mese, boʼo na e kob nyuna é saʼale ma ôyap. Ve da sake ane ma kômbô, ve ane womiene wo kômbô. 
Ane a nga zu, a koone be ôyo. E nde a jô Pierre na: A Simon, wo bele ke ôyo? Ye ô nji bi abime ngule ya bo évé jaʼane ve awolo dada? 
Mombaʼan, mi yeʼelan, mi za ku meveʼele été. Nsisim ô ne ôsesa; ve minsôn mi ne atek. 
Ane a nga beta ke yeʼelan a kobôʼô ve avale nkobô dada. 
E nde a nga so, a zu koone be be to ôyo, amu mis me mbe be étua adit, be teke yem e jôm be yalane nye. 
Ane a nga zu éyoñe lale a jô be na: Eyoñe ji e nje kelane ôyo, mi woʼon! Abime te da yian. Awolo e kpwaaneya, ba zu ve Mone Môt e mo bebo abé . 
Kôlaʼane si, bi ke, mi lôô e môt a zu koñe ma a ntoo bebé.
A ngenan a kobôʼô nalé, a teme na, Yudas, wua ya beyéʼé awôm a bebaé, a vamé a nsamba bôt, be bili minkpwaté mekôn a mimbeñ. Betuni Benen, Beyeme-Bekalate, a Bemvendé e mbe be nga lôme be. 
Môt a nga koñe nye a nga mane ve be e ndeme nyuna na: E môte ma ye wubane nye a latane nye anyu, e nye ate le! Biane nye, mi kee nye, mi tukaʼa baʼale nye! 
Akui a nga zu kui, e nde fe a nga subu Yésus bebé été été, a jô na: A Rabbi! Ve wubane nye a latane nye anyu. 
Ane be nga futi nye mo nyôl, a bi nye. 
E nde môte wua ya ba be nga to valé a nga té nkpwaté mekôn a baʼé mbo ésaé Ntuni Nnen, ane a nga tyiʼi nye alo. 
Ane Yésus a nga kobô a jô be na: Ye mia zu bi fanga, ane mia ke soo minkpwaté mekôn a mimbeñ na mia zu bi ma? 
E môs ôse ya yôp, me mbe e Nda Zambe été va, bia be mia, me yeʼeleʼe bôt, ve mi nji bi ma. Ve da mintilan mia yiane tôéban. 
E nde beyéʼé bese be nga liʼi nye, be mane tup. 
Mone ndôman éziñ a nga zu a tôñe nye valé, a beʼe foʼo sandé éyé komaʼane. E nde be nga bi nye. 
Ane a nga wua sandé éyé a tub nsoé nalé ne keñelé.
Ane be nga kee Yésus e be Ntuni Nnen. E nde Betuni Benen, a Bemvendé a Beyeme-Bekalate, be bese be nga mane sulan. 
Pierre a nga zu a tôñe nye ôyab mvus akekui nseñe be Ntuni Nnen, a nto si valé baa bebo bisaé, be wobaʼane nduan. 
Betuni Benen a nsamba bekobô mejô ôse be nga ke ba jeñe mam ya boʼolô Yésus na be wôé nye, ve be teke yene jam éziñ. 
Abui bôt e nga zu foʼo boʼolô nye a bibôta mejô, ve viane ke kui na be nto metyiñe metyiñ. 
E nde bôte bʼéziñ be nga tebe, a bo bengaa ba ke ba laane minsos, be jôʼô na: 
Ke bi nga wôʼô nye a jôʼô na: E ma nyô, ma ye tyame Nda Zambe é ne nlôñan a mo me bôte nyô, a mvuse melu mela, ma ye beta mane lôñe Nda fe, teke é to ésaé ya mo me bôt. 
Ve beboʼolô bebiene fe teke kui tyiñe jia. 
E nde Ntuni Nnen a kôlô si a tebe e zañe bôt, a sili Yésus na: Ye wô teke yalane jam éziñ e mame bôte bana ba boʼolô wo? 
Nye va, a to vʼévô, teke yalan toʼo jam éziñ. Eyoñe baa, Ntuni Nnen a sili nye na: Ye wo ô ne Mesie, Mone Zambe? 
Ane Yésus a nga jô na: Ma foʼo me ne nye: A mia ye yene Mone Môt a too si e mbo nnôme be Nyô a dañ ngu, a zaʼak a minkute ya yôp. 
Ane Ntuni Nnen a nga mane nyab mengômesane mé a jôʼô na: Jé éfe foʼo bia beta jeñe beboʼolô? 
Ke mi wôʼôya ane a ta Zambe. Mi lôô aya? E nde bese be nga yalane na: A yiane wu. 
Bôte bevok be taté ñhe na ba tuii nye menden, a ba ba buti nye mis, be bibiʼi nye minkasa a jô na: Kobôʼô ñhe, a nkulu mejô! Bebo bisaé be nga bibi fe nye mebaé.
Mbôle Pierre a nga to e si mfaʼa ya nseñ, e nde mbo ésaé minga wua ya be Ntuni Nnen a nga suan. 
Eyoñ a yeneya Pierre a wobaʼane nduan, ane a nga fombô nye ne tooññ a jô na: Ke wo fe ô mbe a môte ya Nazarét a ne Yésus! 
E nde Pierre a nga kat, nye na: Me ne teke yem nge wôʼô ki e jôm ébien wo jô! Ane a nga kôlô valé a ke nseñ mfaʼa yʼatan. E nde nnôme kub a nga loñ. 
Ane mbo ésaé minga a nga yene nye, a nga beta fe kat e bôte be nga too valé na: E môte nyô a ne wua ya été. 
E nde Pierre a nga baʼalane kat. Mon étun a lôté, ane bôte be nga tele valé be fe ba zu jô Pierre na: Bebela émien, ô ne môte wua ya été, amu ô ne fe môt ya Galilé. 
Ane a nga taté na a kane ngana a kalane minkale na: Me nji yeme môte mia jôô nye le! 
Eté été, ane nnôme kub a nga loñ, éyoñe baa. E nde Pierre a zu simesan ajô Yésus a nga jô nye na: Valé nnôme kub a ngenan teke loñ biyoñe bibaé, wo ye kate ma biyoñe bilaa. Ane a nga taté na a yi du.
Alendé tyé é nga lendé, e nde Betuni Benen, Bemvendé, Beyeme-Bekalate a ngumba é koone bekobô mejô, be nga bo émoʼo, be mane kaʼa Yésus ngataʼa, be kelee nye, be ke ve nye Pilat. 
Ane Pilat a nga sili Yésus na: Ye wo foʼo ô ne njôô Beyude? Ane Yésus a nga yalane nye a jô na: E nde womiene wo jô le. 
Betuni Benen be mbe be boʼolôʼô nye abui mam. 
E nde Pilat a zu beta sili nye na: Ye wô teke yalane jam éziñ? Tame yen abim mam ese ba boʼolô wo di? 
Ve Yésus teke foʼo yalane jôm; ane Pilat a nga semé foʼo. 
Eyoñ ése abôk e né, Pilat a nga bo a suʼu be mone mimbôʼô wua, e nyô ba kômbô na a suu. 
Nde môt éziñe kik, jôé na Barabas, nye kʼa mbe e minkôm valé a bôte bevok baa be nye be nga kange, a tyaʼa ékukuma ya wosan éjôé nlam, ane be nga wôé môt ékukuma te été. 
Nkunda bôt ô taté ñhe na wo bet e mfaʼa ya yôp, be nga sili na Pilat a bo be aval a zu a bo. 
Ane Pilat a nga sili be na: Ye mia kômbô na me suu mia njôô Beyude? 
Amu a mbe a yeme na Betuni Benen be nga zu ve nye Yésus amu abé nlem. 
E nde Betuni Benen be nga tindi ékôane bôt na Barabas e nye be viane suu be. 
Ane Pilat a nga beta kobô a jô be na: E nde mia yi na me bo nyô mia loone na njôô Beyude aya? 
Bôte be nga yôtan a ngule na: Tyeleʼé nye e krôa ! 
Ane Pilat a nga jô be na: Za mbia jame foʼo a nga bo? Be nga dañedañe yôtan a ngul ése na: Tyeleʼé nye e krôa ! 
Mbôle Pilat a nga jeñe na a bo aval ane jama bôt a sili, ane a nga suu be Barabas, a ve ke be Yésus na be bibi nye minkasa a tyelé nye e krôa .
Ane bezimbi be nga kee nye nseñe ya été, e nda Ngovina émien, be loone ngume nsamba bezimbi ôse. 
Be jalé nye évele ngômesan, be mane fe lôñ ékat biyo, a jalé nye je e nlô. 
Be taté ñhe na ba batane nye a jô na: Mbôlô, a njôô Beyude! 
Be bibiʼi nye nden e nlô, be tuʼii nye menden, be zaʼa nye ôsu be kute fe meboñe si a buti mesu e tyia. 
Eyoñe be maneya kpweʼele nye nalé, ane be nga vaa nye évele ngômesan, be jalé nye mengômesane mé. Be kuii nye atane na ba ke tyelé nye e krôa .
E nde be nga bi môt éziñ, Simon ya Siren na a beʼe nye krôa , a mbe ésaa Alékzandre baa Rufus, nye a lôtôk, a soʼo afup. 
Ane be nga kee nye e Gôlgôta, nalé a tinan na: Vôme ya ékôkoé nlô. 
E nde be nga ve nye woon mfulan a mira, ane a nga ben. 
Ane be nga kabane mengômesane mé, a zen ya ndoan abia na, be yem e jôme môt ase a ne nyoñ. 
E mewolo mela, e nde be nga tyelé nye e krôa . 
Ajô ya étom be nga boʼolô nye e mbe ntilane na: Njôô Beyude. 
Be nga tyelé fe befanga bebaé e krôa baa be nye, wua e mbo nnôm, nyô mboʼo mbo nga (28). 
Eyoñ éte jam e ne ntilan e nga tôéban na: Ane a nga lañeban e nsamba bebo mam abé . 
E bôte be mbe be lôtôk ve ke ba ta nye, be meʼeteʼe minlô be jôʼô na: Hééé! A wo wo tyame Nda Zambe, ô mane fe beta lôñe je ve melu melal étam, 
suse ñhe si, e vôm ô tyele e krôa valé, ô nyii womien. 
Avale te fe Betuni Benen baa Beyeme-Bekalate be mbe be kele ba kpweʼele nye e zañe jab, a jô na: A nga nyii bôte befe, ve a kate nyii émien. 
Ke Krist ate, njôô ya Israél, a tame ñhe suse si éyoñ ji e vôm a tyele e krôa , bi yene de a buni. E Bôt baa be nye be nga tyele e krôa be mbe fe be ta nye.
Eyoñ awolo samane e kpwaaneya, ane dibi e nga vin si ése akekui awolo ébulu.
Awolo ébulu na, e nde Yésus a nga bete tyiñ ngu e yôb été, a jô na: Eloi, Eloi, lama sabaktani! Nalé a tinane na: A Zambe wom, a Zambe wom, amu jé ô liʼiya ma?
Bôte bevoʼo ya ba be nga tele valé, awôʼô be nga wôʼô nalé, be nga ke ba jô na: Ye mia wôk, a loone Elie! 
Ane môt éziñ a nga ke mbil a dube ébubut kusa e sañe woon été, a tyele je ôlé, a same nye wô na a nyu a jôʼô na: Jôkaʼan, bi tame foʼo yen, nge Elie a ye zu suu nye e si. 
E nde Yésus a nga koñôlô beta nkoñôlan a tyiñ ngul e yôb été a suu mvebe. 
Ane afib éyé ya Nda Zambe e nga nyabé bifase bibaé, aso yôb akui e si. 
Evet ntete bezimbi é nga tele nye ôsu, ayene a nga yene na a suuya mvebe, e nde a nga jô na: Bebela foʼo, e môte nyuna a too Mone Zambe. 
Binga bʼéziñ be mbe fe be fombôʼô be tele ôyab a naléé, e binga bete été Marie ya Magdala, Marie nyia Yakob Etune Môtô baa Yôsé, a Salôma. 
Eyoñ Yésus a mbe e Galilé, e mbe be nga bo be tôñe nye a bo nye bisaé. A abui binga afe, e mbe fe baa be nye be nga so a bet a kui Yérusalém.
Eyoñe ngôʼé é nga bo, mbôle a mbe môse ngômesan, nalé a ne na Sabat a too ane akiti, 
ane Yôsep ya Arimaté a nga suan, a too éwôlô môt e nsamba betyiʼi mejô, nye fe a mbe a yangeʼe éjôé Zambe. E nde a nga bo ayoʼo ya ke be Pilat, a jaʼé mbime Yésus. 
Pilat a nga kame na, nde a wuya kik. Ane a nga loone évet ntet bezimbi, a mane sili nye nge a wuya ayap. 
Eyoñ a yemeya tyiñe njôô bezimbi, ane a nga ve Yôsep mbim. 
Eyoñ Yôsep a maneya kus ndombo éndelé, ane a nga ke suu mbim e si, a mane vute wô éyé été, a ke bôôé wô e soñ é too mfaʼan akôm été, e nde fe a nga tindi akok e mbé soñ. 
Marie ya Magdala baa Marie nyia Yôsé be nga tuʼa fombô e vôm a nga bôôé nye.
Eyoñ sabbat a nga lôt, e nde Marie ya Magdala baa Marie nyia Yakob, a Salôma be nga mane kuse mimbon mi ôlobinda na ba ke woʼo Yésus. 
Valé tyé é ngenan mendim, e môs ôsu ya sondô, ane be nga ke e soñ, jôb e tôôya. 
Be nga ke ba kobô na: Za nye a ye fendé bia akoʼo ya mbé soñ? 
Abete ba bete mis, be nlôô na akoʼo e ntoo mfendan; akoʼo te kik e mbe étua ya anen. 
Anyiin be nga nyiin e soñ, e nde be nga yene mone ndômane môt a too si e mfaʼa ya mbo nnôm, a beʼe éfumulu ézingi, ane be nga siʼan a woñ. 
E nde ndôman éte é nga jô be na: Te mia fôʼôban a woñ. Mia jeñ Yésus ya Nazarét, e nyô be nga tyelé e krôa . A wômôya, a nji fe bo va; fombaʼane vôm be nga bôôé nye. 
Kelane ñhe kate beyéʼé bé a Pierre na a keya mia ôsu, e Galilé; e ne mia ye yene nye wé, aval ane a nga jô mia. 
Ane be nga kôlô e soñ a kui atan, ba ke ba fôʼôban, feʼe njañan e mebum. Be teke foʼo kate môte jam éziñ, amu woñ ô nga bili be.
Eyoñe Yésus a wômôya, mametyé, e môs ôsu ya sondô, ane a nga taté liti Marie Magdaléna nyôl, e minga a nga vaa mimbia minsisim zamgbwa. 
Ane nye kʼa nga ke kate bôte baa be Yésus be mbe be too foé, amu be nga bili mintaé e nlem be yônôk. 
Eyoñe bôte bete be wôʼôya na a vee, a na a nga ke liti nyôl e be minga ate, be nji kañese. 
E mvuse valé, ane a nga beta liti nyôl aval afe e be beyéʼé bebaé be too e dulu zañ, be kele e nlame mvus. 
Ane balé fe be nga bulan a mvus, be ke kate bôte bevoʼo foé. Be teke yebe.
E nde a nga ke suʼulane liti nyôl e be Beyéʼé awôm a wua be too si, be jaʼak. A nga komekane be na be ne teke buni, be too fe ayete minlem, amu be nji ke buni e bôte be nga yene nye éyoñ a vômôya. 
Ane a nga jô be na: Kelane mefôla me si mese, mi ke mia yôtan ékôkômaʼa ése Mbamba Foé. 
E môt a ye buni a duban, a ye bi ényiñ, e nyô ki a ye bo teke buni a ye nyoñe mekua. 
Mendeme ma ye tôñe bôte ba buni e me ma: E jôé dam, ba ye titane mimbia minsisim, ba ye kobô mimfefé minkobô . 
ba ye bi benyo a mo, a nge ba nyu e jôme ja wôé môt, ja ye bo teke bo be mbia jam, ba ye beté minkôkon mo, mi ve bo mvoʼé . 
Eyoñe ñhe Nti Yésus a maneya kobôô be nalé, ane a nga bet e yôb a nyoñ éto e mbo nnôm be Zambe. 
Beyéʼé kik, akôlô ya valé, be nga ke ba kañete Mbamba Foé vôm ase, Nti a kelee be nsamba e ésaé été, a yemeteʼe nkañetane wob ya ajô Zambe ngu amu bitua bi mam bi mbe bi bobaʼan.
Amu bôt abui be nga bo ésaé ya tili nkañete ya mam me nga bobane be bia, 
aval ane mam mete me né e mme bengaa yʼatataʼa be nga yen, be bobane bebo bisaé yʼajô Zambe a kalane bia me; 
Ma fe, a Monti Téôfil, éyoñe me tuʼaya mane yemelane mam mese ataté metataʼa, me nga yene mvaé ya tili nkañete ô ne mbamba ntaʼan asu dôé, 
ndembene wo ye bo nguleya buni miñyeʼelan ô nga nyoñ.
Melu Hérôde a nga too njô bôt e Yudé, ntuni éziñ a mbe jôé na Zakari, a too e nsamba betuni Abia; minga wé a mbe mvoñe bôte Aron, jôé na Elizabet. 
Bebaane bese be mbe zôsôô asu Zambe a be mbe be tôñôk mebendé a minjôane mi Nti bise teke bijô. 
Ve be nji bi mon amu Elizabet a mbe nkôkôm a bebaane bese be ntoo minnôm.
Eyoñe mboon ésaé asu Zambe ô nga kpwaane Zakari, ane ntaʼane ya nsamba betuni wé ô nga liti; 
avale fulu ésaé betuni é né, asimba e nga liti na e nye a yiane ve ôtu e nda Nti é ne étyi été. 
Jama bôt ase a mbe meyeʼelan été atan, awolo mvean ôtu.
Engele Nti a nga yené be nye a tele e mbo nnôm ataʼa metunaʼa ôtu. 
Ñyenan a nga yene nye, Zakari a nga bo feʼe ne vema, a woñ ô nga bi nye. 
Ve éngel a nga jô nye na: a Zakari, te ko woñ, amu Zambe a yalaneya meyeʼelane môé. Minga wôé Elizabet a ye biaé monafam a wo ye yôlé nye jôé na: Yôanes.
Wo ye vak a fôn amu nye, a ézuʼu bôt ja ye vak amu abialé dé. 
Amu a ye bo beta môt asu Nti; a ye bo te nyu woon nge ényunyui be nga jini a a ye jaé ne lut a Mfufube Nsisim aso abume nyia wé. 
A ye bulan abui bone bʼIsraél e be Nti e Zambe wop; 
a ye wulu ôsu e mise me Zambe si a nsisim a e ngul Elie, asu ya bulane minleme bʼésaa e be bone bap a yaʼale beenlô abéé na be fas ane bezôsôô be bôt nalé ate a ye kôm ayoñe bôt e ne nkômesan asu Nti! 
Zakari a nga jô éngele na: Ma ye yeme jame te a jé? Amu me ntoo nnôme môt a e minga wome ke abui mimbu. 
Engele a nga yalane nye na: Me ne Gabriél me tele asu Zambe. Me nga lômban asu ya kobô wo a kate wo e mbamba foé nyô. 
Yaa, wo ye ku mvuk a wo ye bo te nguleya beta kobô a kui e môse jame te da ye boban, amu ô nji buni mejô mam e mme ma ye tôéban éyoñe jap. 
Bôt be mbe be yangeʼe Zakari a be mbe be kamek na a langan e nda Zambe été. 
Eyoñ a nga kui atan, a mbe te nguleya kobô be a be nga yeme na a nga yen ébubua éziñ e nda Zambe été; a mbe a boʼo be mendem a mo, a too mvuk. 
Eyoñe mboon ésaé wé ô nga man, a nga bulane jale dé. 
Mvus éte, Elizabet a nga nyoñ abum; a nga solé de ngon étan; a mbe a jôʼô émiene na: 
Jame Nti a boya ma nde di, éyoñ a nga wua mise mé be ma, asu ya telé jam e mbe e vaʼa ma ôson e mise me bôte na e man.
E ngone Saman, Zambe a nga lôm éngele Gabriél e tison éziñ ya Galilé jôé na Nazarét, 
e be ngone minga é nga bili atiñ aluk a fam jôé na Yôsep, e mvoñe bôte David; ngone minga é mbe jôé na Marie. 
Engele a nga nyiine be nye a jô nye na: Vaʼak, a wo ô bili Mvame Zambe, mia Nti mi ne! 
A nga bo fek ne vema amu mejô mete, a siliʼi émien atinane ya mebatane mete. 
Ane éngele a nga jô nye na: Te ko woñ a Marie, amu ô biya maʼa be Zambe. 
Tame yene na wo zu nyoñ abum, wo ye biaé monafam, wo ye yôlé nye jôé na Yésus. 
A ye bo beta môt a ba ye loone nye na e Mone Nyô a dañ ôyabe yôp. Nti, nyô a ne Zambe, a ye ve nye éto njôane David ésaa wé; 
a ye jôô nda bôte Yakob nnôm éto, a e njôane wé wo ye bo teke man. 
Ane Marie a nga jô éngele na: Jame te ebien da ye boban aya, amu me ngenane te yeme fam?  
Engele a nga yalane nye na: Mfufube Nsisim a ye zu be wo a e ngule Nyô a ne ôyabe yôp ja ye buti wo éjijine jé si, ajô te nyô a ye bialé a ye bo étyi, a ye lobane na e Mone Zambe.
Tame yen Elizabet, évuvumane jôé, nye fe a ntoo abume monafam éto nnôme jé été, e ngon ébiene nyô é ne nye nyô Saman, e nyô be mbe be loʼone nkôkôm. 
Amu e mfaʼa Zambe teke jôm é ne kate boban. 
Marie nye na: Ke me ne e mbo ésaé Nti a ne minga, mam mese me bobaʼane foʼo ma aval ô maneya jô. Ane éngele a nga kôlô be nye.
Melu méte, Marie a nga jiʼa kôlô a ke e si minkô, e tison éziñe ya Yuda. 
A nga nyiin e nda Zakari a batan Elizabet. 
E nga bobane na éyoñe Elizabet a nga wôʼô mebatane me Marie, mon a nga san abume dé a Elizabet a nga jaé a Mfufube Nsisim. 
A nga bôé beta ñyôn a jô na: Ô ne ébotan a dañe binga bese! Ebuma ya abume dôé fe é ne ébotan! 
Da vebane be ma aya na Nyia Nti wom a zu be ma? 
Amu éyoñe mebatane môé ma te wôʼé melo mam, e nde mon a te sane ma abum. 
Mvom é boʼo be nyô a nga buni: e jam e nga jôbane be nye e soʼo be Nti da ye boban! 
E nde Marie a nga jô na: E nleme wom wo kañe Nti
a nsisime wom ô ne njalan a mefôn amu Zambe Nyii wom,
amu a nga kee mise méé e be mbo ésaé wé a ne minga a suu émiene si. Ajô te ataté éyoñe ji, miaé mi bôte mise mia ye yôtane na me ne mvom.
Amu na e Nyô a ne ngul ése a boya ma beta be mam, e jôé dé e ne étyi.
E nde fe na e nleme mvame wé wo ke e be ba bese ba ko nye woñ ataté miaé bôte wu a kui miaé bôte wu.
A nga litiban a e ngul ése ya wo wé; a nga tyamelan e bôt be bili ôsimesane mebun e nlem .
A nga wua mingungu e bito minjôane biabe si. Ayôme bôt e nde a viane bete yôp.
A nga jalé bewôʼô zaé akum, a viane ke suu minkukum teke jôme mo.
A nga zu volô Israél, mbo ésaé wé, amu a nga simesane mbaa nleme wé,
aval a nga kobô beésa bangan, asu Abraham a e mvoñe bôte jé, akekui nnôm éto.
Marie a nga tabe valé baa Elizabet bebé ngon élaa, mvus éte, a nga bulan e jale dé.
Mbôl éyoñe Elizabet a nga yiane biaé é nga kpwaan, e nde a nga biaé monafam. 
Awôʼô bôte ba bômane nye a bivuvuman be nga wôʼô na Nti a jaléya nye a mvame jé, be nga vak a nye. 
Eyoñe môse muam ô kuiya, e nde be nga zu asu ntyiʼan atyele mon a be nga kômbô yôlé nye e jôé ésaa na: Zakari. 
Nyia nye na: Momo! A ye lobane na Yôanes. 
Be nye na: Teke môt éziñe ya bivuvumane biôé a beʼe jôé te. 
Be nga kobô ésaa a mveʼelan mam a mo, be siliʼi nye na: be yôlé mone jôé na za? 
E nde a sili mon akok a tili bifia bina été na: Jôé dé e ne Yôanes; ane bese be nga kam. 
Awolo te ebien, anyu dé a ôyame vié bi nga bo mvoʼé : a kobôʼô, a vaʼa Zambe akéva. 
Ane woñ ô nga bi e ba bese be nga too mefôla ma bôman mete; e si minkôl ése ya Yudé, be mbe be kobôʼô ajô ya mam mete mese.
E bôte bese be nga wôʼôtane me, be nga kpwele me e minleme miap; be kele ba silane na: Mone nyô a ye ñhe bo avale mon avé? A bebela na wo Zambe ô mbe a nye.
Esaa wé, Zakari, a mbe njalan a Mfufube Nsisim, a nga kulu mejô a jôʼô na:
E Nti, e Zambe Israél a boʼo ébotan, amu a zuya jome bôte bé a tôé nkôtane wé;
a nga bo na ngungule Nyii bôt ô bialé bia e nda bôte David e mbo ésaé wé.
E nne a nga kate foé nalé anyu mimfufube bekulu mejô béé ya kôba:
Nyian wo kôté bia e be besiñe bangan a e mo ba bese ba vini bia.
A nga liti mvame jé e be bʼésaa bangan a simesan e mfufub élate wé
e ngana a nga kan Abraham ésaa wongan na: a ye ve bia afôla ya kañe nye woñe momo,
éyoñ a maneya wôlé bia e mo besiñe bangan,
e mbunan été a e zôsôô été, émien a fombôʼô bia, nté ôse bi vee.
E mfaʼa wôé, a mone mon, wo ye lobane na nkulu Mejô Nyô a dañ ôyabe yôp, amu wo ye wulu ôsu, e mise me Nti, asu ya kôme mezene mé,
asu ya ve bôte béé ñyemane ya nyian wo so amu njamane mam abé .
Jame te da so édoʼo mbamba nleme Zambe wongan: Amu édoʼo mbamba nleme te nje ôteté ya jôbe da tôô ô zuya jome bia ô soʼo yôp.
Oteté ôte ô nga yené e be ba be nee dibi a e nsisiñ awu été, asu ya yaʼale medaa mebo mangan e zene mvoʼé été.
Mfaʼa mongô, a nga yaé a nsisime wé ô nga yeme ngu; a nga too e mevôme bôt be nji tabe akekui e môs a nga litiban e be Israél.
Ve e nga boban biyoñ bite na: atiñe njô bôt Ogust e ke so na be lañe bôt e si ése. 
Elañe bôt ôsu te é nga boban éyoñe Kirinius a mbe ngovina e Siri. 
Bese be nga ke lañeban, môt ase e nlame wé; 
Yôsep fe a nga bet a kôlôʼô tisone Nazarét ya Galilé, a kelek e tisone David ba loone Bétléhém e Yudé, amu a mbe e nda a e mvoñe bôte David, 
asu ya ke lañeban baa minga wé Marie a mbe abum.
A zuu ñhe bo na, e nté be mbe wé, ane môs a nga yiane biaé ô nga kui; 
e nde a biaé ntôle monafame wé, a mane vute wô e bindelé été a bôôé wô éwolo biyem bia di été, amu afôla ya tabe e nji bo e nda beyeñ asu dap. 
Bebaʼale mintômba be mbe fe e si éte, be too e mefup, be baʼaleʼe mimbame miap a alu. 
Ane éngele Nti a nga tebe be ôsu, étôtoʼo Nti ke ve futi be éfufub été, nde beta woñ a nga bi be. 
Engele nye be na: te koone woñ, amu, mi lôô, ma zu kate mia mbamba foé, e nye a ye soo beta mevak asu ayoñ ese: 
E tisone David, Nyii bôt a bialéya mia den, e nye a ne Krist Nti; 
e ndeme nyô ja vebane be mia na: mia ye koone nkeñelé mon ô too mvutan e biyé été, ô bôô éwolo biyem bi wôʼô di été. 
Ateme na, étitibe nkane bita ya yôp, mbundan a éngele, ô nga yia bia bi Zambe ô jôʼô na;
duma e boʼo Zambe e yôbe ya môp da dañ ôyabe yôp a mvoʼé é boʼok e si asu bôt a dañe nyeʼe.
Eyoñe beéngele be liʼiya be a ke yôp, bebaʼale mintômba be nga jôan ézezañe jabe na: e nkeane ñhe a kui Bétléhém bi yen e jam da te bo, e jame Nti a te bo na bi yem.
Ane be nga jiʼa ke a koone Marie, Yôsep a nkeñelé mon ô bôô éwolo biyem bia di été, 
mvuse ñyenane mon, e nde be nga kate jam e nga jôban ajô mon ate. 
Ba bese be nga wôʼô be be nga kam e jame bebaʼale mintômba be nga jô be.
E mfaʼa Marie, a nga baʼale mam mete mese a bindi me e nleme wé été. 
Wôna bebaʼale mintômba be nga bulan, be yiʼa duma a bikañaʼa bi Zambe amu mam mese be nga wôk a yen, nlukaʼan a e ma mese be nga kate be. 
Mvus melu muam, éyoñ éyoñe ya tyiʼi mon atyel é nga kpwaan, be nga yôlé nye jôé na Yésus, aval éngel a nga yôlé nye a ngenane te nyoñeban abum.
Wôna éyoñe môs be nga yiane tuneban ô nga kpwaan ane atiñe Môze da jô, be nga ke e Yérusalém na be liti nye Nti, 
aval e ne ntilan e metiñ me Nti na: Monafam ase a taté bialé a ye veban e be Nti, 
a asu ya ve adu abaé nge bone be zum bebaé bityiʼa avale da jôban e metiñe me Nti été.
Nde môt éziñ a mbe e Yérusalém valé jôé na Siméon. Môt ate a mbe zôsôô a nyeʼe mam me Zambe, a mbe a yangeʼe mvolane nlem Israél a Mfufube Nsisim a mbe be nye. 
Mfufube Nsisim a nga liti nye na a ye bo te wu te na a taté yene Krist Nti. 
E nde Nsisim a nga tindi nye na a zu e nda Zambe, a éyoñe bebiaé be mon, Yésus, be nga zuu nye asu ya jalé e jam atiñ e mbe e jôʼôk ajô dé, 
a nga nyoñe nye e mo mé a ve Zambe akéva a jôʼô na:
Eyoñe ji a Nti, ô ntoo ve suu mbo ésaé wôé a ke mvoʼé , aval ô nga jô.
Amu mise mam me yeneya e nyiane wôé,
ñwô ô nga kômesan meyoñ mese me lôô.
Nyian ôte ô too éfufup ja faé e zene meyoñ me ne te yeme Zambe a duma asu ayoñe bôte dôé Israél.
Esaa a nyia mon be nga semé e mam me nga jôban ajô dé. 
Siméoñ a nga botane be a jô Marie nyia wé na: A ne valé asu nkuan nge ntebane bôt abui Israél été a asu ya bo ndem bôt ba ye sôan. 
Fansoñ ja ye jii womien e nlem . Nalé ate asimesan e solô abui minlem mi bôt da ye kulan.
Nkulu mejô minga a mbe fe valé jôé na Anna, ngone Fanuél ya mvôʼô Azér. A mbe a ntoo nnôm abui. Eyoñe baa nnôm be nyiñeya mimbu zamgbwa, 
e nde a liʼi nkus a kui éyoñ a ntoo mimbu mewôme muam a minyin. A mbe te kandane nda Zambe, a tabeʼe bisulan alu a môs , a tyi bidi a bo meyeʼelan.
Nyeʼe ve suan éyoñe te a taté na a kañe Zambe a kobô ajô mon e be ba bese be mbe be yangeʼe nkôtan Israél.
Eyoñ be nga jalé mam mese me ne ntilan e metiñ me Nti, be nga bulan e Galilé, e tisone jap Nazarét.
Mfaʼa mongô, a nga yaé a bo ngul, njalan a fek, a mvame Zambe é mbe be nye.
Mbu ôse, bebiaé be mbe be kelek e Yérusalém, asu abôʼô Pak. 
Eyoñ a ntoo mimbu awôm a mibaé, be ke be nga ke Yérusalém avale fulu yʼabôk é né, 
be bulaʼan amané melu mʼabôk, e nde ésoé mongô Yésus ja liʼi e Yérusalém, bebiaé bé teke yeme nalé. 
Baa be bemvôé bap nsamba, be wuluya ngume môs , e nde ba taté na ba jeñe nye e be bivuvuman a beñyembaʼan. 
Eyoñ be boya te nye yen, e nde ba zu bulan e Yérusalém be kele ba jeñe nye. 
Mvuse melu melaa e nje ba zu koone nye e nda Zambe, a too ézezañe beyeʼele metiñ, a vôʼôlôʼô, a siliʼi fe be minsili. 
Ba bese be mbe be vôʼôlôʼô nye ve zu kam atyeñe ya biyalane bié. 
Eyoñe bebiaé bé be nga yene nye, be nga semé, nyia wé nye nye na: A mone wom amu jé wo te bo bia ana? Tame yen, bia ésoo bia jeñe wo a biyebe bise. 
Nye be na: Amu jé ñhe mi nga jeñe ma? Ye mi nji yeme na ma yiane tabe e ndaa Esaa wom? 
Ve be be nji wôʼô jam a nga jô be. 
Mvus éte, baa be be be nga sis a ke e Nazarét; a nga ve be mewôk; a nyia a nga baʼale mam mete mese e nleme wé été. 
Yésus a nga yaé e fek, e nté, Zambe a bôt be yene nye mvaé.
E mbu awôm a tane, Kéza Tibér a too njôô, Pons Pilat a too ngovina ya Yudé, Hérôde a jôʼô e Galilé, Filip monyañ ke a jôʼô Ituré a Trakonitide, Lizanias a too njôô Abilén, 
Hanne a Kayif ke betuni, ajô Zambe e nga koban e be Yôanes e mone Zakari e nkôte si. 
A nga zu afôla ese ya Yordan, a kele a yôtane nduan asu nkôñelane wo sôñe njamane mam abé 
aval e ne ntilan e kalate nkulu mejô Ezayi na: Tyiñ ja yôtan e nkôte si: Kômane zene Nti sôʼan asozene dé zôsôô .
Ebé ése ja ye jineban beta nkôl ase a mone nkôl ase ba ye silibane si; mimfaka mi bili mekot ba ye sôane mie zôsôô nalé fe minjoñ mi ne bikpwekpwek ba ye tyee mie,
a e nsôn ôse wo ye yene nyiane Zambe.
Ajô te a mbe a jôʼô ba be mbe be zaʼa beta minsamba be nye na a duu be na: A mvoñe mekpwe, za a nga yeʼele mia na mi mate ayaa da zu? 
Ajô te ñhe wumane bibuma bia yiane nkôñelane nlem a te jôan e miabebien été na: Abraham a ne ésaa wongan. Amu ma kate mia na: Zambe a ne ve Abraham bon be soʼo mekoʼo mana 
éyoñ ébiene ji ôvôn ô bôô e tine bilé: élé ése ñhe ja bo te wum mbamba bibuma ja ye baʼéban a wuaban e nduan.
Jama bôt a nga sisili nye minsili na: Bia ye ñhe bo jé? 
Nye be na: E môt a bili melôʼô mebaé a kabaʼane me a nyô a nji bi, a nyô a bili jôme ya di a boʼo avale da.
Benyoñe toya fe be nga zu na be duban, be nye na: A Nyeʼele, bia ye bo jé? 
Nye be na: Te yetane jôm a dañ abim be nga bendé mia.
Bezimbi fe be nga sili nye na: Bia ke bia ye bo jé? Nye be na: Te nyoñane môte jôm a ngu, nge a bibôta mejô ve nyoñane tañ ba yaʼane mia na ja yian.
Amu bôt be mbe be yangeʼe, a bese be mbe be siliʼi bebiene minlem été nge Yôanes aa mbe ke Krist. 
A nga yalane bese na: Ma, ma duu mia a Mendim, ve môt a zu a ne ngu a dañe ma, a me nji bo nyô a yiane kuli nye minkole bikôndé. Nye, a ye duu mia a Mfufube Nsisim a nduan. 
A bili éfebaʼa e wo wé, wôna a ye vos e vôme wé ba fiale fes, a ye kôane nlisi angune dé, ve a ye diʼi bivua e nduan é ne teke dim.
Yôanes a mbe a kañeteʼe bôte mbamba foé a fulan abui melebe mefe. 
Ve Hérôde, nyô be mbe be loʼone tétrark, e nye Yôanes a nga ve bijô ajô Hérôdiade nga monyañ a ajô mbia mimboone mise a mbe a boʼok, 
a nga beté mbia jam afe ya futi Yôanes e nda mimbôk e yôbe ya mbia be mam bevoʼo bese.
Bôt be ngenan be zaʼa na be duuban, e nde Yésus fe a nga duuban; a boʼo meyeʼelan, e nde yôp da yombô, 
a Mfufube Nsisim a nga sise be Nye a bili éyekaʼa nyôl, éfunan ane zum. Ane tyiñ é nga so yôbe na: Ô ne e Mone Wom ma dañe nyeʼe, ma yene wo mvaé.
Yésus a nga bili mimbu bebé mewôm mela éyoñ a nga taté ésaé jé. Bôt be nga simesane na a mbe e mone Yôsep, Yôsep Héli, 
Héli Mattat, Mattat Lévi, Lévi Melki, Melki Yanayi, Yanayi Yôsep, 
Yôsep Mattati, Mattati Amôs, Amôs Nahum, Nahum Esli, Esli Nangayi, 
Nangayi Maat, Maat Matatias, Matatias Semeyin, Semeyin Yôsek, Yôsek Yôda, 
Yôda Yôanañ, Yôanañ Résa, Résa Zôrôbabél. Zôrôbabél Salatiél, Salatiél Néri, 
Néri Melki, Melki Adi, Adi Kôsam, Kôsam Elmadañ, Elmadañ Er, 
Er Yésus, Yésus Eliézer, Eliézer Yôrim, Yôrim Mattat, Mattat Lévi, 
Lévi Simeyôn, Simeyôn Yuda, Yuda Yôsep, Yôsep Yônam, Yônam Eliakim, 
Eliakim Méléa, Méléa Ména, Ména Mattata, Mattata Natan, Natan David, 
David Yessé, Yessé Yôbéd, Yôbéd Bôaz, Bôaz Salmon, Salmon Naasoñ, 
Naasoñ Aminadab, Aminadab Admin, Admin Arni, Arni Esrôm, Esrôm Farés, Farés Yuda, 
Yuda Yakob, Yakob Izak, Izak Abraham, Abraham Tara, Tara Nakor, 
Nakor Séruk, Séruk Ragayu, Ragayu Pélég, Pélég Eber, Eber Sila, 
Sila Kayinam, Kayinam Arfaksad, Arfaksad Sem, Sem Noé, Noé Lemék, 
Lemék Matusalém, Matusalém Enok, Enok Yeréd, Yeréd Malélél, Malélél Kenam, 
Kenam Enos, Enos Sét, Sét Adam, Adam e mone Zambe.
Yésus a soya Yordan, njalan a Mfufube Nsisim, e nde Nsisim a nga kee nye e nkôte si, 
e mfaʼa a nga tabe tañe môse mewôm menyin, Satan a bôbôlôʼô nye. E mimôs mite, a nji di jôm, éyoñe mi maneya a nga wôʼô zaé. 
E nde ñhe Satan a jô nye na: Nge ô ne mone Zambe, jôʼô akoʼo dina é veñesane belet. 
Yésus ke ve yalane nye na: e ne ntilane na: Môt aa ye ke nyiñ ve a bidi étam.
Satan a nga kee nye ôyabe yôp wo dañ, a liti nye bijôé bise yʼémo ji ane nkabeke dis, 
a jô nye na: Ma ye ve wo ngul ése nyô a duma ya bijôé bi; amu e nga vebane be ma a ma ve je e nyô ase ma kômbô. 
Nge wo kute ñhe meboñe si ôsu viam, duma te ese da ye bo éndôé. 
Yésus a nga yalane nye na: e ne ntilane na: Wo ye kañe Nti, e Zambe wôé, a asu dé étam e nde wo ye bo bisulan. 
A nga keʼe nye e Yérusalém a telé nye e nkume yôbe ya nda Zambe a jô nye na: Nge ô ne e mone Zambe koʼo a ku si womien, 
amu e ne ntilane na: a ye bendé beéngele béé ajô dôé na be baʼale wo 
a na ba ye beʼe wo, abo dôé e bo te kômôtô akok. 
Yésus a nga yalane nye na: e nga jôbane na: Wo ye bo te bôbôlô Nti, e Zambe wôé. 
Eyoñ avale meveʼele ese e maneya, nde Satan a nga kôlô a ke akekui éyoñ éfe.
Ane Yésus a nga beta zu e Galilé a ngule mfufube Nsisim, e nde duma e nga yian afôla si te ese ajô dé; 
a a mbe a yeʼeleʼe e meba me Zambe map, bese be vaʼa nye duma.
Mvus éte, a nga zu e Nazarét, e vôm a nga yaé; e nde a nga nyiin aba Zambe môse Sabat avale fulu jé é mbe, ve kôlô si na a lañe Kalate Zambe.
Be nga kee nye kalate nkulu mejô Ezayi, éyoñ a kuliya mvulekane kalate, e nde a yene vôm a mbe ntilane na: 
Nsisime Nti ô ne be ma amu a nga woʼo ma mbone na me kate minzôzoé Mbamba Foé; a nga lôme me na me yôtan éto fili e be minkôm mindindime na mi beta yen, e bôt ba nyiñ étibelaʼa été na be bulan bi éto fili jap, 
a yôtane mbamba mbu Nti. 
Eyoñ a maneya vuluku kalate a bulane nye e be mbaʼale, a nga tabe si. Mise mese, aba Zambe été, me mbeme ñhe nye nyô. 
Ve taté ñhe na a jô be avale di na: Den, e ntilan mi ndôme mane wôʼô nlañan e melo menan ô tôébaneya. 
A bese be nga bo nye ngaa a be nga semé mejô me mvam me nga kui anyu dé, e nde be nga jô jô na: Ye nyôna a nji bo e mone Yôsep nga? 
Nye ke ve yalane be na: Ye mia ye kane ma e nkana wu na: a dokita , saé ñhe womien, mam mese bi nga wôʼô na ô nga bo Kapernawum, boʼo ñhe fe me avale da vana e si jôé. 
Nye na: Ma jô mia bebela na: Teke nkulu mejô éziñ ba nyoñ abeñ e si jé. 
Ma jô mia bebela na: Abui minkuse mi binga e mbe Israél melu me nkulu mejô Elie, éyoñe yôp e nga diban mimbu milaa a ngon ésaman, éyoñe beta mfumbale zaé a nga kui e si ése, 
Elie a nji lômban e be wua yʼété, ve be nkuse minga ya Sarépta e Sidoñ. 
Abui minzezam e mbe Israél éyoñ Elizé nkulu mejô teke wua yʼété ô nga saéban, ve Naman môte ya Siri. 
Ane bese be nga jaé a ayaa aba Zambe été éyoñ be nga wôʼô mam mete, 
be ve tebe a titane nye e tison atan, ve kee nye a kui ayo nkôle ya tison é mbe nlôñan asu ya sôʼôlô nye e nkôle si. 
Vʼéyoñ a tulaneya be zañ, a nga ke.
A nga siliki e Kapernawum, tisone ya Galilé; a nga yeʼele e môse Sabat. 
Be nga semé e nyeʼelane wé, amu a mbe a kobôʼô a ngule njôan.
Môt éziñ a mbe aba Zambe été valé a bili mbia nsisim , a nga yôtane tyiñe ngule na: 
éé! Wo kômbô bo bia aya, a Yésus ya Nazarét? Ô nga zu jañele bia. Ma yene na ô ne Nyôa Zambe a ne étyi. 
Yésus ve bamé nye na: Tabeʼe a kôlôʼô be môt ate. Ane mbia Nsisim a nga sôʼôlô e môte nyôna ézezañ ékôane bôt a kôlô be nye teke nye bo jam éziñ é ne abé . 
Woñ ô nga bi bese, bana be jôʼô ba bevoʼo na: Nkobô ôvé wu? A jôô mimvimvine minsisim a éjôé a ngul, mie ve kui atan. 
Duma dé e nga yian afôla si te ese.
Nkôlan ya aba Zambe, a nga ke e nda Simon. Ntyia minga Simon a mbe a kpwemetaʼane tit abui, e nde ba yeʼelane Yésus na a saé nye. 
A nga vitibi nye yôp a bamé tit a tit éte é nga kôlô be nye. Awolo te a nga kôlô si a belane be.
Mvuse nlumbane jôp, e ba bese be nga bili minkôkon mi nga bili akon mevale meva be nga zuu mie be nye. A nga beté môt ase ya be be mo a saé be. 
Mimbia minsisime fe mi nga kôlô e be abui bôt mi yôtaʼan a jô na: Ô ne e mone Zambe. Ve a mbe a baméʼé mie teke ve ngule na mi kobô, amu mi mbe mi yeme na a ne Krist.
E melendé me tyé, a nga kui atan a ke e vôme bôt be nji bo. Bizuʼu bi bôt bi taté ñhe na bia jeñe nye a kui be nye; be nga kômbô bi nye na a bo te kandane be. 
Ve a nga jô be na: Ma yiane fe kate bitisone bife mbamba foé yʼéjôé Zambe; amu jame te e nde me nga lômbane de. 
A a nga kobô mejô me Zambe e meba me Zambe ya Galilé.
Mbôlô nkunda bôt ô nga ke avôl ya bômane nye na be wôʼô mejô me Zambe a na a mbe e fefele ébataʼa mendim ya Genézarét, 
e nde a yen e kindiʼi ébatak bone bilelé bibaé, beyobe kos be ndôme sis été, be sôbe mevote map, 
e nde a bet élélé jia yʼété é mbe e ji Simon, ve sili Simon na a ke ôbe ôyap a si. Wôna a nga tabe si, e nde a yeʼele bôt a too élélé été.
Eyoñ a nga suu nkobô, a nga jô Simon na: Kelek e vôme mendim me nʼédok, a wuʼane mevote menan na mi yop. 
Simon a nga yalane nye na: A Nyeʼele bia te saé ngum alu teke bi jôm, vʼamu wo jô, ma ye wua mevot. 
Eyoñ a boya nalé, e nde be nga bi étua abui kos, a mevote map me nga tuui. 
Be nga febe bôte bevoʼo mo e mbe be mbe élélé évok été na be zu volô be. Be nga zu a jalé bilélé bibaane a kui na bi nyoñ e mendim. 
Eyoñe Simon Pierre a nga yene nalé a nga ku Yésus meboñ a jô na: A Nti, kele ma ôyap amu me ne mbo abé . 
Amu woñ ô nga bi nye, émien a ba bese baa be nye be mbe, amu nsôme mevot be nga bo. 
Avale te fe mfaʼa Yakob a Yôanes, bone be Zébédé, bemvôé be Simon. Yésus nye Simon na: Te ko woñ; ataté éyoñe ji, wo zu bo nyô a yobe bôt. 
Ane be nga zuu bilelé e kindik, ve liʼi biôme bise a tôñe nye.
Yésus a mbe e jia ya bitison: e nde môt éziñ, zame nyôl ne nyaññ, a nga yene nye, ve ku asu e butu si a yeʼelane nye na: A Nti, nge wo kañese nalé, ô ne nguleya bo ma mfuban . 
Yésus ve same wo a nnambe nye a jô na: Ma kañese nalé, boʼo mfuban . Eté été, zam é nga kôlô be nye. 
Wôna a nga bendé nye na a bo te kobô de môt éziñ. Ve a nga jô nye na: Kele liti womien e be Ntuni, a ve mvean asu Ntunane wôé avale Môze a nga bendé, nalé jame te da ye bo be ngaa.
Duma dé e nga dañe mialan a ézuʼu minsamba mi bôt e nga sulan asu ya vôʼôlô nye a saéban mfaʼa ya akone dap. 
Ve nye a mbe a wondéʼé e mevôm me ne tee bôt a yeʼelane Zambe.
Yésus a mbe a yeʼeleʼe môs éziñ. Befarizieñ a beyeʼele metiñ be mbe be too si; be nga so minlam mise ya Galilé, Yudé a Yérusalém, a e ngule Nti é nga litiban e ñyetan akon. 
Bôte bʼéziñ be beʼe môt a mbe mbôbôk énoñ, be mbe be jeñek na be nyiñeli nye a bôôé nye ôsu vié. 
Mbôlô be mbe te yem e vôme be ne nyiine nye, amu bôt, e nde be nga bet andil a sili nye si a énoñe jé be lôtôk abé be nga tup a kui ézezañ ékôane bôt, ôsu be Yésus. 
Eyoñ a yeneya mbunane wop, Yésus a nga jô môt ate na: Mam abé môé me ntoo njaman . 
Beyeme bekalate a Befarizieñ be nga taté na ba fas a jô na: Nyôna a ne za a kobô ébiasé? Za a ne jamé mam abé , ye sa Zambe étam? 
Yésus a nga yem asimesane dap, ve nyoñe nkobô a jô be na: Amu jé mia bi aval asimesane te e minleme mienan été? 
Jé ja dañe tyiʼibi ya jô: Mam abé môé me ntoo njaman , ye jô na: Kôlôʼô si a wuluʼu? 
Vʼamu mi yeme na mona môt a bili ngul ya jamé mam abé e si nyô, e nde te ma bendé wo mbôbôʼô na: Kôlôʼô si, nyoñek énoñe jôé, a kelek e nda jôé. 
A été été, a nga kôlô si be too, ve toʼé énoñe jé a nga bôô yôp a ke e nda jé a kañeʼe Zambe. 
Bese be nga semé a be nga kañe Zambe. Njalan a woñ, be mbe be jôʼô na: Bi yeneya bitua bi mam e môse wu.
Mvuse mam mete, Yésus a nga kui a tôban nyoñe toya, jôé na Lévi, a too wofis betoya. A nga jô nye na: Tôñe ma. 
Lévi a nga liʼi biôme bise, a kôlô si a tôñe nye.
Lévi a nga bo nye beta dina e nda jé, beta nsamba benyoñe toya a bôte befe baa be be be nga too tawôlô. 
Befarizieñ a beyeme bekalate bap be nga nyiñ a jô beyéʼé béé na: Amu jé mia be benyoñe toya a bebo abé mia di? 
Yésus a nga nyoñe nkobô a jô be na: Saa ke ba be ne mvoʼé ba yi dokita , ve minkôkon. 
Me nji zu loone bezôsôô be bôt, ve bebo abé na be kôñelane minlem.
Be nga jô nye na: Beyéʼé be Yôanes, ane ba Befarizieñ, ba tyi bidi mbane mban a bo meyeʼelan, ve émbôé ba di a nyu. 
Yésus a nga jô be na: Ye mi ne bo na bemvôé be nluʼu minga be tyi bidi e nté baa be nluʼu minga be né? 
Mimôs mia zu éyoñe ba ye vaa be nluʼu minga, éyoñe te ba ye tyi bidi mimôse mite. 
A nga kane fe be nkana na: Môt éziñ a voʼo nyabe éfuse ya mfefé éyé na a futi je e nnôm éyé; jam da ye kui e ne na a viane nyabe éyé é ne mfefé a éfus a nga futi été é boo teke luʼane nnôm éyé. 
Teke môt a futi mfefé woon e minnôme mendek bikôp; jame da ye kui e ne na mfefé woon wo ye bo na mendeʼe bikôp me tôtan, émien a nga sôôé, a mendeʼe bikôp me mane ndaman. 
Ve ba futi mfefé woon e mimfefé mendeʼe bikôp. 
A teke môt a ne bo na nge a mane nyu nnôme woon, a kômbô nyu mfefé, amu a jô na: E nnômô a ne mvaé.
E nga kui môse Sabat éziñe na Yésus a lôt e mefup. Beyéʼé béé be nga buʼu fôn a di je éyoñe be maneya sile je mo été. 
Befarizieñ bʼéziñ be nga jô be na: Amu jé mia bo e jam e nji bo nkañesane ya boban e môse sabat ? 
Yésus a nga yalane be na: Ye mi nji lañe jame David a nga bo, éyoñ a nga wôʼô zaé, émien a e bôte béé; 
aval avé a nga nyiin e nda Zambe a nyoñe fembé é ne étyi, ve di je a ve je bôte bé, akôsa bo na betuni étam be mbe be bili nkañesane ya di je? 
A nga jô be na: Mona môt a ne masa sabat .
E nga beta bobane môse sabat ôfe na: Yésus ve nyiin aba Zambe, a nga yeʼele. Môt éziñ a mbe valé, wo ya mbo nnôm ô too nye nkôt. 
Beyeme bekalate a Befarizieñ be mbe valé be fombôʼô Yésus, be yangeʼe yen nge a saé môt e môse sabat : e mbe amu be mbe be jeñek ajô ya ve nye mekua. 
Ve a mbe a yemek asimesane dap, e nde a nga jô môt a mbe wo nkôte na: Kôlôʼô si a tebeʼe valé ézezañ. Ane a nga kôlô si a tebe tetele. 
A Yésus a nga jô be na: Ma sili mia de: Ye e ne nkañesan e môse sabat na bi bo mvaé, nge na bi bo abé , na bi nyii môt, nge na bi dimili nye. 
Eyoñ a maneya wua mis e be be bese, a nga jô môt ate na: Same wo wôé. A nga bo nalé a wo wé ô nga bo mvoʼé .
Njalan a ayaa, be nga sañetan e zañe jap ajô jam be ne bo Yésus.
Eyoñe te, Yésus a nga ke e nkôle yôbe na a yeʼelan; a nga lôt ngum alu na a yeʼelane Zambe. 
Eyoñe tyé é nga lendé, a nga loone beyéʼé béé a top awôm a bebaé yʼété, e mbe a nga yôlé na minlôman:
Simon, a nga loone na Pierre, André monyañe wé, Yakob, Yôanes, Filip, Bartélémi, 
Metias, Tômas, Yakob e mone Alfé, Simon nyô be mbe be loʼone Zélôte, 
Yude e mone Yakob a Yudas Iskariôt, nyô a nga suʼulane bo nkoñe bôt.
Baa be be be nga siliki a a nga tebe njeʼese, e vôme beta nsamba ya beyéʼé bé a nga too, nalé fe bizuʼu bi bôt ya Yudé, Yérusalém a nsaʼa mañ ya Tir, a Sidoñ. Be nga zu vôʼôlô nye a asu ya saéban akone dap. 
E ba mimvimvine minsisim mi nga ndeñele be nga saéban. 
A nsamba ôse ô nga jeñe na ô nnambe nye, amu ngul éziñ é mbe é soʼo be nye a saé bese.
Ane a nga fombô beyéʼé bé a jô na: Ebotan a mia minzôzoé, amu éjôé ya yôp é ne énjenan!
Ebotan a mia mia wôʼô zaé éyoñe ji, amu mia ye jaé! Ebotan a mia mia yôn éyoñe ji, amu mia ye vak!
Mia ye bo ébotan, éyoñe bôt ba ye siñe mia, éyoñe ba ye titane mia, ba ye taa mia a wua jôé denan ane di ôsame, amu mona môt. 
Vaʼane môs ôte a fônan a mevak, amu maʼane menan ma ye bo anen e yôp; amu nalé ate beésa bap be nga bo bekulu mejô. 
Ve bidim a mia minkukum, amu mi mbili mvolane nleme wônan.
Bidim a mia mebum me ne minlem éyoñe ji, amu mia ye wôʼô zaé! Bidim a mia mia woé éyoñe ji, amu mia ye ku ôlun a e milik été!
Bidim a mia, éyoñe bôte bese ba ye kobô mbamba nkobô ajô denan, amu nalé ate beésa bap be nga bo bivôle vôla bekulu mejô.
Ve ma jô e mia mia vôʼôlô ma na: Nyekaʼane besiñe benan, boʼone ba ba vini mia mvaé, 
botaʼane ba ba yoʼé mia, yeʼelaʼan ajô ba ba kpweʼele mia. 
Nge môt éziñ a bibi wo amañe da, keʼe fe di avok. Nge môt a nyoñe wo alôʼô dôé, te kamane nye na a nyoñe fe wo kôt. 
Môt a sili wo jôm, vaʼa nye je a te sé môt a nyoñe wo biôme mvôla. 
E jam mia kômbô na bôt be bo asu denan, boʼone de avale da asu dap. 
Nge mia nyeʼe e bôt ba nyeʼe mia, za akéva ba ye ve mia? Bebo abé fe ba nyeʼe e bôt ba nyeʼe be. 
Nge mia bo mvaé e be bôt ba bo mia mvaé za akéva ba ye ve mia? Bebo abé fe ba bo avale te. 
Nge mia ve bikôla e be bôt mia buni na mia ye nyoñe be be, za akéva ba ye ve mia? Bebo abé fe ba ve bebo abé bikôla, nalé ba ye nyoñe mvol. 
Ve nyekaʼane besiñe benan, boʼone mvaé a vaʼane bikôla tee ndinlem ya bulane nyoñ. Maʼane menan ma ye bo anen a mia ye bo bone be Nyô A Dañ Oyabe yôp, amu a ne mbaa nlem e be ba be ne bikalak a ba be ne kpwala. 
Koone bôt éngôngo ane ésoo wônan a koo bôt éngôngo.
Te tyiʼane bôte mejô, nalé mia ye bo te tyiʼibane mejô, te veane bôte mekua a mia ye bo te vebane mekua, jamaʼan a mia ye jamban. 
Vaʼan a ba ye ve mia; ba ye sôé jôm é ne mbamba mveʼan abume denan été é too njinan, nseʼesan a kui na é fuluku; amu ba ye veʼe mia a ôvek mia veʼe wô.
A nga ku fe be nkana na: Ye ndindim ô ne liti ndindime zen ? Ye bebaane ba ye bo te ku ébé?
Nyéʼé a nji dañe nyeʼele; ve ñyeʼé ase a ne njalan ayéʼé dé été a ye bo ane nyeʼele wé.
Amu jé wo yene évua é ne e dise monyoñ, ve teke yene mbôñ ô ne e dise dôé womien? 
Nge na ô ne nguleya jô monyoñ aya na: A mojañ, jôkéʼé me vaa wo évua é ne wo dis, e wo ô ne teke yen mbôñ ô ne wo dis? A môte bebaduʼu tatéʼé vaa e mbôñ ô ne dise dôé, mvus éte wo ye yen a vaa évua é ne e dise monyoñ.
Teke mbamba élé a wume mbia ébuma, nge mbia élé ki a wume mbamba ébuma. 
Amu élé ése ba yeme je a ébuma é ne énjéé. Be nji kolé befig e biyo, a be nji koé bibuma bi ndiʼi woon e minsinik. 
Mbamba môt a nyoñe mvaé a soo je e mbamba akume ya e nleme wé, a mbia môt a nyoñ abé da so nye e mbia akume wé, amu anyu môt da kobô e jam e ne nye njalan e nlem .
Amu jé mia loone me na: Nti, Nti! Ve teke bo jam ma jô? 
Môt ase a zu be ma, a wôʼô mejô mam a bo me, ma ye liti mia e môt a funane nye: 
a funane môt a nga lôñe nda . A nga faʼa si édok a bôôé mbôkaʼa akôme yôp. Ndôn é nga kui, ôsôé ô nga jimbi nda éte, ve teke kui na é kpwé nda éte si, amu é mbe mbamba nlôñan. 
Ve nyô a wôk teke bo a funane môt a nga lôñe nda e si teke mbôkaʼa. Ôsôé ô nga jimbi je; été été é nga ku, a nda éte é nga tyamé beta njamban.
Eyoñ a maneya kobô, bôte bese be mbe be wôʼô nye minkobô mite mise, ane Yésus a nga nyiin e Kapernawum.
Evete bezimbi ntete wua é nga bili mbo ésaé a konôk bebé ya wu ve a too nye étua édima. 
A nga wôʼô be kobôʼô ajô Yésus, nde a lôme bemvendé bʼéziñ ya Beyude asu ya sili nye na a zu nyii e mbo ésaé wé. 
Ane be nga kui be Yésus a yeʼelane nye be yemeteʼe nye na: Da yiane na ô bo nye jame te, 
amu a nyeʼe ayoñe dangan, e nye fe a nga lôñe aba Zambe dangan. 
Yésus a kelek baa be be, teke ôyab a nda évete bezimbi, e nde évete bezimbi ntete wua ja lôme bemvôé bʼéziñ be kate Yésus na: A Nti, te wo nyoñ abime njuʼu te, amu me nji bo e nyô a yiane na ô nyiin andile dame si. 
Amu ajô te fe me nga bo teke buni na me ne nyô a yiane zu be wo. Ve jôʼôk ajô, a mbo ésaé wom a ye bo mvoʼé . 
Amu e ma me ne éjôé bemasa bam, me bili bezimbi éjôé jame si; a ma jô wua na: Kelek! Nye ve ke; nyô mboʼo na: Zaʼak! Nye ve zu; a e mbo ésaé wome na: Boʼo e jame dili! Nye ve bo de. 
Eyoñe Yésus a nga wôʼô mejô mete, a nga kam évete bezimbi ntete wua, ve kôñelan e mfaʼa ékôane bôt é mbe é tôñe nye a jô na: Ma jô mia de na: Toʼo Israél été, me nji koon avale ngule mbunan di. 
Eyoñ ba bulan e nda , bekee nlôman be nga koon e môt a mbe nkôkon a ntoo mvoʼé .
E môs ô nga tôñe valé a nga ke e tisone ba loone Nayin; beyéʼé bé a nsamba ézuʼu bôt be mbe ba be nye nsamba. 
Eyoñ a nga kui bebé a mbé ya tison a nga yene be kele jame môt a too atyiʼi mon, nyia wé a mbe nkus: Ane nsamba bôt ya tison ô nga fulane nsamba wua a nye. 
E Nti a nga yene nye, a ko nye éngôngo a jô nye na: Te yôn! 
E nde a subu bebé a nnambe éwolo mbim. Ba be nga beʼe je be nga tebe. Yésus na: A Ndômane môt, ma jô wo de na: Kôlôʼô si! 
Ane mbim ô nga tabe tôtoo a taté na wo kobô. Yésus a nga kee nye nyia wé. 
Woñ ô nga bi bese; be nga kañe Zambe be jôʼô na: Beta nkulu mejô a tebeya ézezañe jangan, a Zambe a zuya jom ayoñe bôte dé. 
Nkobô te ô nga mialan ajô dé e Yudé ase a mefôla mese ma bôéban.
Beyéʼé be Yôanes be nga kate nye mam mete mese. 
Yôanes a nga loone bebaé ya beyéʼé bé a lôme be e be Nti be jô nye na: Ye wo ô ne nyô a yiane zu, ye bi yange môte mfe? 
Eyoñe be kuiya be nye, bôte bete be nga jô na: Yôanes Babtist a te lôme bia be wo bi jô na: Ye wo ô ne nyô a yiane zu, ye bi yange mfe? 
Awolo te ebien, Yésus a nga yete akon e be abui bôt, miñyeyem a mimbia minsisim a nga saé abui mindindim. 
E nde a nga yalane be na: Kela katane Yôanes mam mia te yen a wôk: mindindim mia yen, miñyeyem mia wulu, minzezam mia fuban, mindôndok mia wôk, miñwuan mia wômô, mbamba foé a kateban e be minzôzoé. 
Ebotan e be nyô ma ye bo te bo ékolé ôbak!
Eyoñe minlôman mi Yôanes mi keya, Yésus a nga taté na a kobô minsamba mi bôt ajô Yôanes na: Jé mi nga ke nyeʼe mia yen e nkôte si? Ye nden évuñulu ja fôʼô? 
Ve jé mi nga ke yen? Ye môt a beʼe bibubute mengômesan? Yenan, e ba be beʼe abeñe mengômesan be nyiñe fe étôtoʼo été, be ne e menda bejô bôt été. 
Jé ñhe mi nga ke yen? Ye nkulu mejô? Yaa, ma jô mia na: A dañe nkulu mejô. 
E nye ajô dé e ne ntilane na: ô lôô, ma lôme nkee minlômane ôsu viôé, asu ya kômesane zene jôé ôsu viôé
ma jô mia de na: e ba be nga bialé e be binga été, nyô a ne anen été a dañe Yôanes a nji bo. Ve da, éjôé Zambe, nyô a dañe tyôtyoé a dañe nye.
E bôte bese be nga vôʼôlô nye a benyoñe toya be nga kale nye éyoñe be nga bo na be nyoñe nduane Yôanes; 
ve Befarizieñ a beyeʼele metiñ, mbenan be nga bene na a duu be, be nga wua ôsimesane Zambe e mfaʼa wobe bebien.
Ma ye veʼane bôte ya miaé wu a za? A ba funane za? 
Ba funane bongô be too e vôme bôte bese ba tabe e mbe ba loone be be jôʼô na: Bi maneya loñe mia mfañ, a mia mi nji jem; bi maneya yia bia bi du, ve mi nji ke yôn.
Amu Yôanes a nga zu, a nji di bidi, a nji nyu woon, mi na: A bili mbia nsisim . 
Mona môt a soya, a jaʼak, a nyaʼak, mi na: a ne e môt a di abui a e nyuu woon, mvôé benyoñe toya a bebo abé . 
Ve ba bese ba kañese feʼe Zambe ba yeme na é ne zôsôô .
Wua ya Befarizieñ a nga yeʼelane Yésus na ba nye be di. Ane Yésus a nga nyiin e ndaa mone Farizieñ a tabe tawôlô. 
Nde mbo abé minga éziñ ke a mbe valé e tison, a nga yeme na Yésus a nga too tawôlô e ndaa Farizieñ; ane a nga soo ndeʼe Albata njalan ôlobinda. 
Ve tebe mvuse mebo mé. A mbe a yônôk a taté na a ve mebo me Yésus émumun a miliʼi mé, wôna a nga fimi me a ésile jé, a wubaʼane me a sôé fe me ôlobinda. 
A yene a nga yene nalé, e nde Farizieñ a nga bañete nye a nga jô émien été na: Nge môte nyô a mbe nkulu mejô, a nga ye yeme za e nye minga a nnambe nye a né, a na a ne mbo abé minga. 
Yésus a nga nyoñe nkobô a jô nye na: A Simon, me bili jam éziñ ya jô wo: Nye Yésus na: Kobôʼô a Nyeʼele: 
Nsé memvôla a nga bili bôte be bili nye memvôla bebaé: Wua bedenié mintete mitan, nyô mboʼo bedenié mewôm metan. 
Mbôlô be nji bi jôme ya yaʼan, a nga jamé mvôla e be be bebaane. E mbé a ye dañe nyeʼe nye? 
Simon a nga yalane na: Ma veʼe feʼe na e nyô a nga jamé beta tañ; Yésus a nga jô nye na: Ô yemeya tyik. 
Wôna a nga kôñelan e mfaʼa minga a mbe a jô Simon na: Ye ô lôô e minga nyô? Ma te nyiin e nda jôé, ô nji ve ma mendim asu mebo mam, ve nye a te ve mebo mam émumun a miliʼi mé, a fimi me a ésile jé. 
O nji latane ma anyu, ve nye, nté ma te nyiin, a nji jôʼé latane mebo mam a anyu dé. 
O nji sôôé me mbone nlô; ve nye a maneya sôôé ôlobinda e mebo mam. 
Ajô te ma jô wo de na: ézuʼu mam abé jéé é ntoo njaman , amu e nye a dañeya nyeʼe. Ve nyô ba jamé tyôtyoé a nyeʼe fe tyôtyoé. 
Nye minga na: Mam abé môé, me ntoo njaman . 
E ba baa be be be nga too tawôlô be nga taté na ba jô e be bebien été na: Nyôna a ne za a jamé toʼo mam abé . 
Ve a nga jô minga na: e mbunane wôé ô nyiiya wo, kele mvoʼé .
Wôna Yésus a mbe a kelek e bitison bitison a e minlam minlam, a kobôʼô mejô me Zambe a kateʼe fe bôt mbamba foé yʼéjôé Zambe. 
Baa be beyéʼé awôm a bebaé be mbe a binga bʼéziñ be nga saéban mimbia minsisim a akon: Marie Madeleine, nyô mimbia minsisim zamgbwal mi nga kôlô be nye, 
Yôana, e minga Kuza, e mbaʼale akume Hérôde, Suzane a befe abui be mbe be volôʼô be a akume dap.
Beta nkunda bôt a nga sulan, a ba ba so bitison bitison be nga zu be nye. E nde a nga kane nkana wu:
Mmiase mvoñ a nga kui atane na a ke miase mvoñ. A miase mvoñ, e nde ngabe jia ja ku e zene zen : bôt be nga tibi je a mebo, a anone ya yôp e nga di je. 
E ngabe fok é nga ku akoʼo yôp; éyoñ é nga faa é nga kôt, amu é nji bo émumun. 
E ngabe fok é nga ku ézezañe minsinik; baa be minsinik be nga faa a minsinik mi nga yametane je. 
E ngabe fok é nga ku e mbamba si, éyoñ é nga faa, é nga wume bibuma mintet. A jôʼô nalé, e nde a yôtane na: e nyô a bili melo ya wôk a wôʼôk!
Ane beyéʼé béé be nga sili nye atinane ya nkana ôte. 
Nye be na: e nga vebane be mia na mi yem ndimba mam yʼéjôé Zambe; ve e mfaʼa bôte bevok mam mete ma kobane be e minkana, ndembene be bo te yen be kusa fombô, be bo te wôk akôsa bo na ba vôʼôlô.
Nkana ôte wo tinan avale di: Mvoñ é ne mejô me Zambe. 
E ba be ne zene zen , be ne ba ba wôk, mvus éte, satan a zu a vaa mejô me Zambe e minleme miab été, nalé ate ba ye bo teke yaé a ba ye bo teke nyiiban. 
E ba be ne akoʼo yôp, be ne e ba be ne na éyoñe ba wôʼô mejô me Zambe, ba nyoñe me a mevak; ve be ne teke minkañ; ba yaé nté éziñ, vʼéyoñe meveʼele , be mane kôlô. 
E mvoñ é nga ku e minsiniʼi été, é ne ba be ne na éyoñ be maneya wôʼô mejô me Zambe, be kelé, mam ma tyelé bôte minleme yôp, akum a mimvôman yʼényiñ bia mane dibetane be, be ntoo teke fe ve bibuma bi ne bitôtôlô. 
E fes é nee mbamba si é ne e ba ba wôʼô mejô me Zambe a mbamba nlem , teke meduʼan, be baʼale me, a wume bibuma bia so e njiban.
Teke môt éziñ a ne futi lambe e jôm éziñe si éyoñ a maneya nye boʼé, nge na a telé nye énoñe si, ve a telé nye ételé lampe yôp, ndemben e ba ba nyiin e nda été ba ye yen éfufup. 
Amu teke jôm é solô ja ye bo te kulan, teke jôm é ne asoé ja ye bo te yené bizôña môs . 
Tabaʼane ñhe ntyel a avale mia vôʼôlô; amu ba ye ve e môt a bili, ve nyô a nji bi, ba ye vaa jaʼane jôm a simesane na a bili.
Nyia a bobenyañ be Yésus be nga suan, ve teke nguleya kui nye bebé amu abui bôt. 
E nde ba kate nye de na: nyua a bobenyoñ be ne atan ba kômbô yene wo. 
Ve a nga yalane be na: nyia wom a bobejañ be ne e ba ba wôʼô mejô me Zambe a bo me.
Môs éziñ, Yésus a nga dañ e bial été baa beyéʼé béé. A nga jô be na: e nkelane kindiʼi foʼo ya yat. Ane be nga ke. 
Ezezañe dulu, e nde Yésus a ke ôyo. Beta ôkôs ve zu taté na a vuñ atoʼo yôp, bial ô mbe ô nga jaé a mendim, mbia jam a ntoo be bebé. 
Be nga subu nye bebé a vele nye be jôʼô na: A Nyeʼele, a nyeʼele, bi nga jañ, bi nga jañ! Ane a nga vee, a nga yaa évuñulu a mintyôa, bie ve sis a bo ne mieññ. 
Nye be na: e mbunane wônan ô ne vé? Mbôlô woñ a nseman bi nga bi be, e nde ba jôan bana a ba bevoʼo na: Nyina a ne za? Amu a jôʼô jaʼan évuñulu a mendim, bi ve wôʼô nye.
Ane be nga kui e sii Begerazénieñ, zoʼone a Galilé. 
Eyoñe Yésus a nga sise si, môt éziñe ya tison a nga zu nye ôsu a beʼe abui mimbia minsisim. Obe ayab éyoñe mvus, a mbe teke jaé mengômesan, teke tabe e nda , ve mesoñ. 
Ñyenan a nga yene Yésus, a nga yôn, ve ku nye mebo a jô tyiñe ngule na: Wo jeñe ma jé a Yésus e Mone Zambe a Dañ Oyabe Yôp? Ma yeʼelane wo, te tuʼulane ma. 
Amu Yésus a nga bendé mvimvine nsisime na ô kôlô be môt ate, e nye a nga lat aso ayab éyoñ; be mbe be baʼaleʼe nye nkaʼane bengôkop a bityé mebo, ve a mbe a téék mengataʼa mé a mbia nsisim a mbe a tindiʼi nye e mefan. 
Yésus a nga sili nye na: jôé dôé e ne za? Nye na ézuk. Amu ézuʼu mimbia minsisim e nga nyiine nye nyôl. 
A mi nga yeʼelane Yésus na a bo te bendé mie na mi ke étôtôlan. 
Beta mbame bengôé a mbe wé a jaʼak e nkôl. A mimbia minsisim mi mbe mi yeʼelaʼane Yésus a ve be nkañesane ya nyiin e bengôé bete. A nga ve be nkañesane te. 
Ane mimbia minsisim mi nga kôlô be môt ate a nyiine be bengôé, e nde mbame bengôé ô nga koo yôp a suʼulan atoʼo été a mane nyoñ e mendime si. 
E bôt be mbe be yaʼaleʼe be vôme ba di, éyoñe be nga yene jam e nga kui, be nga tup a mialane foé e tison a mefan. 
Bôt be nga ke yene jam e nga boban. Be nga zu be Yésus a be nga koone e môt mimbia minsisim mi nga kôlô be nye a too nye mebo, a beʼe mengômesan a fek abum, e nde woñ ô nga bi be. 
E ba be nga yene jam e nga lôt be nga kañete be ane môt a nga beʼe mbia nsisim a nga kôtéban. 
E ba bese ya afôla si Begerazénieñ be nga sili Yésus, môt teke liʼi na a kôlô be be, amu beta woñ a nga bi bese. Ane Yésus a nga dañ e bial été a bulan. 
E môt mimbia minsisim mi nga kôlô be nye a nga sili nye awolo te ébiene na nge baa nye be ne liʼi. Ve Yésus a nga suu nye a jôʼô na: 
Bulaʼan e nda jôé a kañeteʼe mam mese Zambe a boya wo. Ane a nga ke a mias e tison ése, foé ya mam mese Yésus a nga bo nye.
E mebulane mé, nkunda bôt ô nga nyoñe Yésus, amu bese be mbe be yangeʼe nye. 
Ane môt éziñ a nga so jôé na Yayirus, ntebe ôsu ya aba Zambe. A nga ku Yésus mebo a yeʼelane nye na a nyiin e nda jé, 
amu a nga bili atyiʼi ngon bebé mimbu awôm a mibaé, a duʼuk. Yésus a kelek e wé, ane ndula bôt a nga bametane nye.
Nde minga éziñ a mbe a konôk metyi mimbu mi ntoo awôm a mibaé, a kooé na a dimiliya akume dé ese e be bedokita, ve teke wua a nga kui na a saé nye. 
Ane a nga ke bebé mfaʼa ya mvus a nnambe e ñwôndé ngômesane Yésus. Awôlo te ébien nkuane metyi ô nga tebe. 
Yésus nye na: Za a te nnambe ma? Mbôlô bese be nga kat ajô di, Pierre nye na: a Nyeʼele, ndula bôt a bôman a bametaʼane fe wo! 
Ve Yésus a nga yalane na: môt éziñ a te nnambe ma, amu ma yeme na ngul éziñ ja te kôlô be ma. 
Eyoñe minga a yeneya na be kulaneya nye asoé, a nga zu a fôʼôbaʼan a ku nye mebo, a kobô asu bôte bese amu jé a nga nnambe nye, a aval avé a nga bo mvoʼé awolo te ebien. 
Yésus a nga jô nye na: a ngo jam, mbunane wôé ô nyiiya wo; kele mvoʼé .
A ngenan a kobôʼô, e nde môt éziñ a ke so be ntebe ôsu ya aba Zambe a jôʼô na: ngo jôé é wuya; te wo beta ndeñele nyeʼele. 
Vʼamu Yésus a nga wôʼô jame te, e nde a nga jô ntebe ôsu ya aba Zambe na: Te ko woñ buniʼi ve mbunan, wôna a ye nyiiban. 
Eyoñ a nga kui e nda , a nji kañese na môte mfe a nyiin baa nye, vengevenge ve Pierre, Yôanes a Yakob, ésaa a nyia mon. 
Bese be mbe be kuliʼi miliʼi mis a yône nye. E nde Yésus a jô be na: a nji wu, ve a ne ôyo. 
A be mbe be kpweʼeleʼe nye, amu be be yemeʼe na a wuya. 
Ve a nga bi nye wo a jô tyiñe ngule na: a mongô, kôlôʼô si. 
E nsisime wé ô nga beta zu be nye, awolo te ebien a nga kôlô si a Yésus a nga bendé na be ve nye bidi. 
Bebiaé be ésoé ngone minga be nga semé a Yésus a nga bendé be na be bo te kate môt e jam e nga boban.
A nga loone beyéʼé awôm a bebaé a ve be ngul a éjôé e be mimbia minsisim mise, nalé fe ngule ya yete akon. 
A nga lôme be be yôtan éjôé Zambe a saé minkôkon. 
A nga jô be na: te mia nyoñe jôm asu dulu, nge ntum , nge mfek, nge belet, nge moné, a te biane melôʼô mebaé. 
E nda éziñ mi ne nyiin, tabaʼan été a e nne mia ye kôlô valé a ke. 
E vôm ase bôt be nji nyoñe mia, éyoñe mia kôlô tison éte, sasane mbuluʼu mebo menan aval ane ngaa a wosane be. 
Be nga kôlô a ke e minlam minlam; be mbe be kañeteʼe mbamba foé a saé bôt e mevôm mese.
Hérôde wua bejôô benyine ya nlam, a nga wôʼô foé ya mam mese me mbe me bobaʼan, a a mbe feʼe ne vema. Amu bevok be mbe be jôʼô na Yôanes a wômôya miñwuan; 
ba bevoʼo na Elie a beteya so a ba bevoʼo na wua ya minnôme bekulu mejô a wômôya. 
Ve Hérôde a mbe a jôʼô na: me nga bo na be tyiʼi Yôanes nlô; e nde ñhe nyôna a ne za ma wôʼô be kobôʼô avale mame di ajô dé? A a mbe a jeñe na a yene nye.
E mebulane map, minlôman mi nga kañete Yésus e mam mese be nga bo. A nga nyoñe be a kee be e vôm be ne ve be be éfase tison ba loone Bétsayida. 
Minsamba mi bôt mi nga yene be a tôñe be. Yésus a nga nyoñe be, a a mbe a kobôʼô be ajô éjôé Zambe; a nga saé fe ba bese be nga bili nkômbane ya saéban.
Môs ô nga taté na wo ndeñ beyéʼé awôm a bebaé ve zu nye bebé a jô nye na: suʼu ndulu bôt na a ke minlam a mefup ya mefôla ma na a yen étabaʼa, a jeñe bidi, amu bi ne vana nkôte si. 
Yésus nye be na: Miabebien vaʼane be bidi. Ve be nga yalane na: bi bili ve belet étan a kos ébaé, vengevenge ve biabebien bia ke kuse bidi asu bôte bana bese. 
Beyôm befame ki be mbe bebé toyini étan. Yésus a nga jô beyéʼé bé na: boʼone be na be tabe si minnoñ minnoñ, nnoñ ôse bôte mewôm metan. 
Be nga bo nalé; be nga bo na bese be tabe si. 
Yésus a nga nyoñe belet étan a kos ébaé, ve bete mise yôp a botane bie. Wôna a nga beʼe bie a ve bie beyéʼé bé be kabe bie bôt. 
Bese be nga di a jaé a be nga kee minkoé awôm a mibaé ya afufus e nga buk njalan.
Môs éziñ Yésus a yeʼelaʼan vôm étam baa beyéʼé bé be too, e nde a sili be nsili wu na: bôt ba jô na me ne za? 
Be nga yalane na: Yôanes Babtist; bevoʼo na: Elie; ba bevoʼo na wua ya minnôme bekulu mejô a wômôya. 
Nye be na: ve mia mia jô na me ne za? Pierre a nga yalane na: Krist a so be Zambe. 
Yésus a nga bendé be a ayoʼo ese na be bo te kate de môt éziñ.
A nga beté bifia bife na Mona Môt a nga yiane tôbane njuʼu abui, bemvendé be nga yiane bene nye, nalé fe minlô betuni a beyeme bekalate, a nga yiane wôéban a wômô e môse lale.
Wôna a nga jô bese na: nge môt éziñ a kômbô tôñe ma, a vuʼan émien, a bekeʼe Krôa jé môs ôse a a tôñe ma. 
Yaa môt ase a ye kômbô nyii ényiñe jé a ye dimili je, ve nyô ase a ye dimili ényiñe jé amu ma a ye nyii je. 
A da volô môte jé na a bi émo ése nge a dimili émien nge na a ndaman émien? 
Yaa, e nyô ase a ye wôʼô ma ôson a mejô mam, Mona môt a ye wôʼô nye ôson éyoñ a ye zu étôtoʼo jé été a e ji Esaa a mimfufube beéngele. 
Ma jô mia de bebela na: bevoʼo ya ba be tele va ba ye bo te tyeʼe awu te na be taté yen éjôé Zambe.
Melu me lôteya bebé muam, valé a ndôme mane kobô be mejô mete, Yésus a nga nyoñe Pierre, Yôanes a Yakob e nsamba wé, a a nga bete nkôle yôp asu ya yeʼelan. 
Ezezañe meyeʼelan, éyekaʼa yʼasu dé é nga tyendé, a e ngômesane jé é nga bo éfumulu ja faé abui. 
A teme na baa befame bebaé be nga laan: be mbe Môze a Elie, 
mbe bete, éyoñ be yenéya étôtoʼo te, be mbe be kobôʼô ajô nkeane wé e ñwô ô nga yiane tôéban e Yérusalém. 
Oyo ô nga bili Pierre a bôt baa be nye be mbe nsamba; ve be nga tabe évevé a be nga yen étôtoʼo Yésus a e bôte bebaé baa be nye be mbe. 
Eyoñe bôte bete be nga kandane Yésus, Pierre a nga jô nye na: a Nyeʼele, e ne mvaé na bi tabe va; e nlôñane menda bindelé melaa: jia asu dôé, jia asu Môze a jia asu Elie. A mbe teke yem e jam a mbe a jôʼôk. 
A ngenan a kobôʼô nalé, e nde nkut ô nga zu yandane be a beyéʼé be nga ko woñ, éyoñe be mbe be nyiʼin e nkut été. 
A tyiñ é nga so e nkut été na: nyôna a ne e ntobane Mone wom: vôʼôlaʼane nye. 
Eyoñe tyiñe é nga wôʼôban, Yésus a ntoo étam. Beyéʼé be nga tabe bivô teke kañete môt éziñ jame ya mam be nga yene melu mete.
Tyé kpwaa, valé be soya e nkôle yôp, beta nsamba bôt a nga zu tôbane Yésus. 
A teme na ézezañe ndula bôt, nnôme fam éziñ a nga yône na: a Nyeʼele, ma yeʼelane wo, fombôʼô monafame wom, amu a ne atyiʼi mone dam. 
Nsisim éziñ wo bi nye, a awolo te ebien a nga yôn, a nsisime te wo bo nye na a nkpwemetan, avul é kui nye anyu, njuʼu na ô kôlô be nye éyoñ ô tatéya mane tyaʼa nye nyôl. 
Ma te yeʼelane beyéʼé bôé na be vaa wô, ve be nji bo ngul. 
Yésus a nga yalane na: A mvoñe betebuni a tyabetyabe, ma ye tabe bia be mia a kui éyoñ évé a jibi mia? Zaʼa nyô mone va. 
A zaʼa nye bebé, e nde mbia nsisim wo dume nye si a bo nye na a nkpwemetan. Ve Yésus a nga bamé mvimvine nsisim , a saé mongô a kee nye be ésaa. 
A bese be nga biban a anene Zambe. Bôte bese be ngenane be kamek e mam mese Yésus a mbe a boʼok, nye beyéʼé bé na: 
e mfaʼa wônan, tukaʼa keane melo e mejô ma: e Mona môt a ye keeban e mo me bôt. 
Ve beyéʼé be nji ke wôk nkobô te; ô mbe nsolan asu dap, nalé ate ba ye bo te yem atinane yʼété; a be nga ko woñe ya sili nye minsili été.
Bisô bi nga boban e zañe beyéʼé ajô ya yeme za ya be be a dañ. 
Amu Yésus a mbe a yemek asimesane ya minleme miap, a nga nyoñ ôyôme mongô, ve telé wô fefele jé 
a jô be na: nyô ase a nyoñ ôyôme mongô wu a jôé dam, mamiene le a nyoñ; a nyô ase a nyoñe ma, a nyoñe fe e nyô a nga lôme ma. Amu nyô a dañe tyôtyoé e mia bese été e nye ñhe a dañ.
Yôanes a nga nyoñe nkobô a jô na: a Nyeʼele, bi nga yene môt a vaʼa mimbia minsisim a jôé dôé; bi nga kamane nye na a bo te bo nalé amu a nji ke tôñe wo bia be be. 
Yésus a nga jô nye na: Te kamane nye, amu na nyô a nji wosane mia a ne mia e ngam.
Eyoñe mimôse ya a nga yiane kôlô si nyô mi nga subu bebé, a nga tyiʼi ngume ntyiʼane na a ke Yérusalém 
ve lôme bebeʼe mbañete ôsu wé. Be nga téé dulu a nyiin e nlame Besamariteñ éziñ asu ya kômesane mam asu dé. 
Ve be nga bo teke nyoñe nye, amu a mbe a kelek e mfaʼa ya Yérusalém. 
Eyoñe be nga yene nalé, beyéʼé, Yakob a Yôanes, be nga jô na: a Nti, ye wo kômbô na bi jô nduan é so yôp a diʼi be? 
Ane a nga kôñelan e mfaʼa be mbe a komekane be a ayoʼo ese a jô be na: mi nji yem e nsisim wo fôʼô mia. 
Amu Mona môt a nga zu saa amu na a dimili binyiñ bi bôt, ve na a nyii bie. Eyoñe te be nga ke e nlam ôfe.
Be ngenane zen , e nde môt éziñ a jô nye na: ma ye tôñe wo e vôm ase wo ye ke. 
Yésus a nga yalane nye na: bemvak be bili mefumba a anone ya yôp e bili mumbaʼa; ve Mona môt a nji bi vôme ya bôôé e nlô wé. 
A nga jô e mfe na: tôñe ma. A nga yalane na: kañeseʼe me na me taté ke jame ésaa wom. 
Ve Yésus a nga jô nye na: liʼik mimbim mi jame mimbime miap; a wo, kele kate foé éjôé Zambe. 
E mfe a nga jô na: ma ye tôñe wo a Nti, ve tatéʼé ve ma nkañesane ya ke yaʼane bôte ya nda jam. 
Yésus a nga yalane nye na: E môt ase a beté wo ékalik a a fombô e mvus, a nji yian éjôé Zambe.
Mvuse mam mete, Yésus a nga beta lôme beyéʼé befe mewôme zamgbwa, bebaé bebaé, ôsu vié, e tison ése a e vôm ase émien a mbe na a yiane ke. 
A mbe a jôʼô be na: nkôane bidi ô ne abui, ve bebo bisaé be ne tyôtyoé. Yeʼelaʼane ñhe masa nkôane bidi na a lôme bebo bisaé e nkôane bidi wé. 
Kelan. Mi lôô ma lôme mia ane bone mintômba ézezañe beze été. 
Te mia jaé mfek nge ékpwaé, nge besilefas a te mia batane môt e zen . 
E nda éziñ mi ne nyiin, tataʼa jôane na: mvoʼé é tabeʼe e nda nyô! 
Nge mona mvoʼé a ne valé, e mvoʼé jenan ja ye tabe be nye; nge nalé momo, wôna ja ye bulane be mia. 
Tabaʼan e nda éte été, jaʼan a nyaʼan e jôm é ne été; amu mbo ésaé a yiane maʼane mé. Te keane menda menda. 
E tison éziñ mi ne nyiin, a e vôm ba ye nyoñe mia, jaʼane jôm ba ye ve mia, 
saane minkôkon mia ye bo valé, a jôʼane mie na: éjôé Zambe é subuya mia bebé. 
Ve tison éziñ mi ne nyiin a e vôme ba ye bo te nyoñe mia, kelan e mevôme ya tison été a jôʼane na: 
a mbia nlem ase mfaʼa wônan, bia sas jaʼane mbuluk ôbiene ya tisone jenan ô nga kabetan e mebo mangan si; ve da yemane na: éjôé Zambe é subuya mia bebé. 
Ma jô mia na, môs ôte ayaa mfaʼa Sodom da ye bo si a di tison éte ja ye tôbane de.
Ngoʼé wo a Kôrazin! Ngoʼé wo a Bétsayida! amu nge bitua bi mam bi nga boban ézezañe jenan bi too ye boban e Tir a Sidoñ ve be nga maneya kôñelane nlem a ayap a njaane nkuta a ñwoban asup. 
Amu ajô te éyoñe ntyiʼane mejô, Tir a Sidoñ ba ye bi ayaa é nji dañe ngu ane éndenan. 
Wôna wo, Kapernawum, ye wo ye beteban a kui yôp? Momo, wo ye silibane si a kui étabaʼa miñwuan.
Nyô a ve mia mewôk a ve fe ma mewôk, a nyô a bene mia a bene fe ma, a nyô a bene ma a bene fe nyô a nga lôme ma.
Bemewôme zamgbwale bete be nga bulan a jô na: A Nti, jaʼane mimbia minsisim mia wôʼô bia a jôé dôé. 
Yésus nye be na: Me mbe me yenek Satan a soʼo yôp a kpwaʼa si ane feleves. 
Mi lôô, me nga ve mia ngule ya wulu benyo yôp a alé, a nguleya wulu e ngule nsiñ ése, a teke jôm éziñ é ne ngule ya ndeñele mia. 
Ve da, te mia vak amu minsisim mia wôʼô mia, ve vaʼan amu môé menan me ntoo ntilane yôp.
Eyoñe te ébien, Yésus a nga fôn a mevak a ngule Mfufube Nsisim a jô na: A Esaa wom, Masa ya yôp a si, ma kañe wo, amu ô nga solé mame ma e be mimfefek a mintyetyeñ, a amu ô nga liti me bon . Yaa, a Esaa wom, amu avale te nde mbamba nkômbane wôé a mbe. 
Esaa wom a nga ve ma mam mese a teke môt a yem za a ne Mon, vengevenge ve Esaa, nge yem za a ne Esaa vengevenge ve Mon a e nyô Mon a kômbô nye liti. 
A éyoñ a kôñelaneya e be beyéʼé, a nga jô be be too be be na: e mise ma yene mam mia yen me ne ébotan! 
Amu ma jô mia na: abui bekulu mejô a bejô bôt be nga kômbô yene mam mia yen ve be nji ke me yen, be kômbô fe wôʼô mam mia wôk ve be nji ke me wôk.
E nde a zu bo na, nyeʼele metiñ ve kôlô si a jô nye na: A Nyeʼele, ma yiane bo aya ane ma ye nyoñ ényiñe ya melu mese ane ngap? 
Yésus a nga jô nye na: Jé é ne ntilan e metiñ? Wo lañ été aya? 
Nye na: Wo ye nyeʼe Nti e Zambe wôé, a e nleme wôé ôse a nsisime wôé ôse, a e ngule jôé ése, a ôsimesane wôé ôse a e môte mbok ane womien. 
Ô yemeya yalan, nalé Yésus a nga jô nye; boʼo nalé wôna wo ye nyiñ. 
Ve nye, a nga kômbô kale émien, e nde a nga jô Yésus na: Ve za a ne ma môte mbok? 
Yésus a nga beta nyoñe nkobô a jô na: Môt éziñ a mbe a silikiʼi e mfaʼa ya Yérikô a soʼo Yérusalém. A nga ku ézezañe beze mimfaka, mbe bete be nga mane wôlé nye biôm, be mane fe tyaʼa nye ébôm, be mane ke a liʼi nye ane mbim. 
A teme teme na, ntuni éziñ nyeʼe ki a nga siliki fe zen éte; ve yene môt ate a lôt teke bisi. 
Mone Lévit éziñe fe a nga kui vôm ate, ve yene nye a lôt teke bisi. 
Ve môte ya Samari éziñ, a too dulu zañ, a nga kui nye bebé, a yene nye a ko nye éngôngo. 
A nga ke bebé a tiñeti nye meveñ a nsôane mbon a woon été; mvus éte, a nga tooé nye e tite mimbeʼe jé yôp, a kele nye e nda beyeñ a baʼale nye. 
Tyé kpwaa, a nga kuli bedenié bebaé a kee be mbaʼale beyeñ a jô na: baʼaleʼe nye, a tañe wo ye dimili ane abet mamien ma ye yaʼane wo je éyoñ ma ye bulan. 
E mbé ya bôte bana belaa a yené ane nyô a mbe môte mbok e be môt a nga ku ézezañe beze mimfaka? 
A nga yalane na: e nyô a nga mvamane nye? Yésus a nga jô nye na: Kelek a wo boʼok avale te.
A too e dulu zañ e nde a nga nyiin e nlam éziñ a minga jôé na Maata, a nga nyoñe nye e nda jé. 
A nga bili monyañ jôé na Marie a nga zu tabe e mebo me Nti a wôʼô mejô mé. 
Abui minjuʼu yʼésaé e nga bili Maata, e nde a zu a jô na: A Nti, ye jame te teke ndeñele wo na mojañ a liʼi ma me bo ésaé étam? Jôʼô ñhe nye na a volô ma. 
Nti a nga yalane nye na: A Maata, Maata, e nlem ô tyele wo yôp a abui mam da ndeñele wo. 
Ve jame da étam é ne mfi: Marie a tobeya e ngap é ne mvaé ba ye bo te vaa nye je.
Yésus a mbe a yeʼelaʼane môs éziñ e vôm éziñ. Eyoñ a nga man, wua ya beyéʼé bé awôm a mebaé a nga jô nye na: A Nti, yeʼeleʼe bia ane bi yeʼelan, avale Yôanes a nga yeʼele beyéʼé bé. 
A nga jô be na: éyoñ mia yeʼelan, jôʼane na: A Esaa! E jôé dôé e boʼo étyi; éjôé jôé é zaʼak!
Vaʼa bia bidi biangan ya môs ôse.
Jaméʼé bia e mam abé mangan, amu bia fe bia jamé e ba bese ba bo bia abé; a te bo bia na bi ku e mebôbelaʼa été.
A nga beta jô be na: e mbé ya be mia a ye bi mvôé ja ye ke be nye e zañ alu asu ya jô nye na: a mvôé jam, kôléʼé ma belet élaa, 
amu wua ya bemvôé bam a te kui be ma a soʼo dulu, a me nji bi jôme ya ve nye? 
Nge môte mbok a yalane nye e nda été na: Te ndeñele ma, mbé ô ntoo ndiban, bia be bone bam bi bômbeya si, me se fe nguleya kôlô si na me ve wo belet, 
ma jô mia de na: toʼo a nji kôlô si asu ya ve nye je a mu na a ne mvôé jé, a ye kôlô si amu éndeñelaʼa jé a a ye ve nye e jôm ése a kômbô. 
A ma ma jô mia na: Jakaʼan a ba ye ve mia; jeñan, a mia ye yen; kutane mbé a ba ye diine mia wô. 
Amu nyô ase a jaʼé a nyoñ, nyô a jeñ, a yen a nyô a kute mbé , ba dii nye wô. 
Esaa mbé ya be mia, nge monafame wé a sili nye belet, a ye viane ve nye akok? Nge na nge a sili nye kos a ye viane ve nye nyo éjiane kos? 
Nge na nge a sili atyi kup, a ye viane ve nye kata ôlet? 
Nge mia mi ne mbia be bôt mia yeme ve bone benane mbamba be biôm, kô fé Esaa a ne yôp a ye dañe ve Mfufube Nsisim e be ba ba sili nye nye.
Yésus a mbe a saék mvumvuʼu mbeʼe mbia nsisim . Eyoñe mbia nsisim ô nga kui atan, e nde mvuvuʼu ô nga kobô, a bizuʼu bi bôt bi nga semé. 
Ve bevoʼo be nga jô na: A vaa mimbia minsisim a ngule njôô mimbia minsisim. 
Ba bevoʼo ki, asu ya veʼele nye, be nga sili nye e ndem éziñ ja so yôp. 
Mbôlô a mbe a yemek asimesane dap, a nga jô be na: éjôé ése é ne nkaban é wosaʼan ébien ja dilibane bita a menda mé ma ku si jia é betebeʼe nyô foʼo yôp. 
Ajô te ñhe nge Satan a kandane zañ a wosan émien éjôé jé ja ye tebe aya mbôlô mia jô na ma titane mimbia minsisim a ngule njôô mimbia minsisim? 
A nge ma ma titane mimbia minsisim a ngule njôô mimbia minsisim wôna bone benan ba titane mie a ngule fé? Amu ajô te bebiene ba ye bo betyiʼi mejô benan. 
Ve nge ma ma titane mimbia minsisim a e wo Zambe, wôna éjôé Zambe é siseya ñhe a kui be mia. 
Eyoñe môt a ne ngu a bili fe mengaa abime da yian a baʼale éfuse si jé, akume dé e ne tekʼatyelé nleme yôp. 
Ve nge nyô a dañe nye ngul a so atemetem a dañe nye, a mane wôlé nye mengale mese a too me ndi a mane kabe biôme a te wôlé nye. 
Nyô bia nye bi nji bo nsamba a ne ma e ngame yat, a nyô bia nye bi nji kôane biôm a tyamelane bie.
Eyoñe mbia nsisim a kôlôya be môt, a tulane mevôm me ne ayet, a nga jeñ awoʼon, a amu a nji yene de, nye na: Ma ye bulan e nda jam e vôme me nga kôlô; 
a éyoñ a kuiya, a koone je mvosan a nkôman. 
Wôna a ke a nyoñe minsisime mife zamgbwa mia dañe nye abé , mi ve nyiin a tabe valé, a été môt ate a zu suʼulane tebe ve zu dañe ji yʼôsu abé .
Yésus a ngenan a kobôʼô nalé, minga éziñ ve bete tyiñ ézezañe bôt a jô nye na: Ebotan a abum e nga beʼe wo a mebé me nga nyaa wo! 
Ve a nga yalane na: ébotan é vianeʼe ñhe bo e be ba ba wôʼô mejô me Zambe a bo me!
Bôt be mbe be sulaʼane beta nsamba, e nde a taté na a jô be na: e miaé bôte wu ô ne mbia miaé; wo jeñe ndem; e ndem ja ye vebane be je é ne foʼo ve nyô Yôna. 
Amu avale Yôna a mbe ndem e be bôte ya Ninive, avale te fe Mona Môt a ye bo ndem asu miaé wu. 
Njô bôte minga ya jôp da tôô a ye kôlô si, baa be bôte ya miaé wu a ve be mekua éyoñe ntyiʼane mejô, amu a nga so e mekuʼu ya si na a vôʼôlô e feʼe Solômon, ve yene na môt a dañe Solômon a ne va. 
Bôte ya Ninive ba ye tebe éyoñe ntyiʼane mejô baa be bôte ya miaé wu a ve be mekua, amu be nga kôñelane minlem e nkobane mejô me Zambe Yôna; ve yene na e môt a dañe Yôna a ne va.
Môt éziñ a nji boʼé lambe asu ya telé nye asoé nge éwolo si, ve ba telé nye ételé lambe yôp, ndembene ba ba nyiine nda ba ye yen éfufup. 
Dise dôé é ne lambe ya nyôle jôé. Eyoñe dise dôé e ne mvoʼé , nyôle jôé ése fe é ne éfufub été; ve nge é ne abé , e nyôle jôé fe é ne e dibi été. 
Tabeʼe ñhe ntyele na éfufup é nee be wo é bo te bo dibi. 
Nge nyôle jôé ése é ne ñhe éfufub été, teke ébuʼa éziñ e dibi été, ése ja ye bi éfufup aval ane éyoñe lambe a faé wo éfufube jé.
Yésus a kobôʼô, e nde Farizieñ éziñ a yeʼelane nye na a di be nye. A nga nyiin a tabe tawôlô. 
Farizieñ a nga yen a kamek na a nji ke sôbe mo te na a di. 
Ve Nti a nga jô nye na: Mia, Befarizieñ, mia fubu élaé a ésua atan, ve éfase yʼété, mi ne njalan a mbia be mam a abé . 
A bôt be ne te fek! Nyô a nga bo atan ye saa e nye fe a nga bo été? 
E mvolan ô vaʼabaʼan ataté e nlem été, a biôm bise bia ye bo mfuban asu denan.
Ve ngoʼé mia Befarizieñ! Amu mia yaʼane ngab awômô ya biôme mevale meva, ve mia biasé zôsôô a nyeʼane Zambe: e jam mi nga yiane taté bo e nde le, teke vaa ma ma liʼi.
Ngoʼé mia Befarizieñ! Amu mia nyeʼe éto yʼôsu e meba me Zambe, a mebatan e mevôme bôt ba sulan.
Ngoʼé mia! Amu mia funane mesoñ me ne tee ndem a e mme bôt ba wulu yôp teke yeme nalé.
Wua ya beyeʼele metiñ a nga nyoñe nkobô a jô nye na: éyoñe wo jô nalé a Nyeʼele, bia fe wo bo bia abé . 
Yésus a nga yalane na: Ngoʼé mia, beyeʼele metiñe fe! Amu mia beté bôt mimbeʼe mi ne ayaé ya beʼe, e mie miabebien mi nji nnambe a sosoʼo anyu.
Ngoʼé mia! Amu mia lôñe mesoñe bekulu mejô, ve e too na beésoo e mbe be nga wôé be. 
Ajô te mi ne bengaa a mi ayebe mimboone beésoo, amu mfaʼa wop, be nga wôé be a mia mia lôñe mesoñe map! 
Ajô te feʼe Zambe é nga jô na: Ma ye lôme be bekulu mejô a minlôman; ba ye wôé be a kpweʼele be. 
Ajô te sitoʼo a ye siliban e be miaé bôte wu ajô metyi bekulu mejô mese me nga sôéban ataté éyoñ émo é nga téban. 
Ataté metyi mʼAbél a kui e ma me Zakari, nyô a nga wôéban e zañe ataʼa metunaʼa a Nda Zambe; Yaa, ma jô mia de na: Sitoʼo yʼété a ye siliban e be miaé bôte wu.
Ngoʼé mia beyeʼele metiñ, amu mi nga vaa édibaʼa ñyemane mam, miabebien mi nji ke nyiin été, a mi nga kamane ba be nga kômbô nyiine na be bo te nyiin.
Eyoñ a nga kôlô valé, beyeme bekalate a Befarizieñ be nga taté na ba bametane nye a ayoʼo ese a bo nye na a kobô abui mam, 
be lame nye melam na be nyoñ bifia biziñ bia so nye anyu.
Amu mam mete, mbôlô bôt be nga sulan betoyini betoyini, bôt be tibiʼi ba bevoʼo yôp, e nde Yésus a taté na a jô beyéʼé bé na: tabaʼane mvusu Befarizieñ ntyee, e nye a ne nsisime bebaduʼu. 
Teke jam éziñ é ne nsolan da yiane bo te kulan, nge nsolane jam bôt ba yiane bo te yem. 
Amu ajô te e jam ese mia ye jô e dibi été da ye wôʼôban e bizôña môs a e jam mia ye jô ôfôfoé e bitune bi nda été, ba ye yôtane de e mendile menda yôp. 
Ma jô mia de, mia bemvôé bam te mia ko ba ba wôé nyôle woñ, a e mbe bete be se nguleya bo jam afe mvus éte. 
Ma ye liti mia nyô mia yiane ko woñ. Koone woñ, e nyô a ne na nge a mane wôé, a bili nguleya wua bôt étôtôlan, yaa, ma jô mia na e nye mia yiane ko woñ. 
Ye be nji kuane bemvokuma betan frañ ébaé? Ve da, teke wua yʼété Zambe a vuan. 
Jaʼane ésile ya e nlô wônan ése é ne nlañan. Ajô te te koone woñ, mi ne tañ anen a dañ abui bemvokuma.
Ma jô mia de na: nyô ase a meme ma e mise me bôt e Mona môte fe a ye meme nye e mise bʼéngele be Zambe. 
Ve môt a ye kate ma e mise me bôt, a ye kateban e mise bʼéngele be Zambe.
E nyô ase a ye kobô Mona môt ébiasé, a ye jamban, ve nyô a kobô Mfufube Nsisim ébiasé, aa ye ke jamban.
Eyoñe ba ye kee mia e meba me Zambe, bekobô mejô a bejôô, te tyelane minleme yôp avale mia ye kamane miabebien, nge jam mia ye jô: 
Amu Mfufube Nsisim a ye yeʼele mia e jame mia jô awolo te ebien.
Môt éziñ ya jama bôt a nga jô Yésus na: A Nyeʼele jôʼô mojañe na bia nye bi kaban éliʼi jangan. 
A nga yalane môt ate na: Za a nga telé ma e be mia na me bo ntyiʼi mejô nge nkab akum? 
Wôna a nga jô be na: Tukaʼa tabane ntyel a aval ôzañ akum ese; amu jaʼane afoʼo été, ényiñe môt é nji ke timbi a e biôme a bili. 
A a nga kane be nkana : Sii nkukume môt éziñ é nga ve nye abui bidi.
A mbe a fasek e be émien été na: Ma ye bo aya? Amu me nji bi afôla ya naane bidi biam. 
Nye na e jame ma ye bo e nde di: Ma ye tyame mekañe mam, a lôñe mefe ma dañ anen, ma ye yoé fône jam ése été a akume dam, 
a ma ye jô nleme wome na: a e nleme wom, ô mbili abui akum e ne nnaan asu abui mimbu; wokoʼon, jaʼak, nyaʼak a vaʼak. 
Ve Zambe a nga jô nye na: a akute môt! Alu dina ebien, ba ye nyoñe nsisime wôé; e biôm ô maneya kômesan bia ye bo e bi bi za? 
Avale te e nde e né e be nyô a tôkan abui akum asu dé émien, a too teke kum asu Zambe.
Wôna Yésus a nga jô beyéʼé bé na: Amu ajô te ma jô mia na: Te mia tyelé minleme yôp ajô ényiñe jenan mfaʼa jôme mia ye di, nge ajô nyôle jenan mfaʼa jôme mia ye jaé. 
Amu ényiñ ja dañe bidi a nyôl ja dañe ngômesan. 
Fombaʼane bigbwañ: bi ne teke bé nge kôan, teke akañ nge angun: ve Zambe a ve bie bidi. Abim avé mi ne beta tañ a dañ anon? 
Za ya be mia, amu ntyelane nleme wé yôp, a ne wôñôlô ényiñe jé e nté ényiʼa wo? 
Nge mi se ñhe nguleya bo toʼo ve ôyôme jam, amu jé mia tyelé nleme yôp ajô mam mevok. 
Yenan, ane same meyañ ja yaé, teke saé nge tiñ, ve da ma jô mia na toʼo Solômon, étôtoʼo jé ése été, a nji ke jaé ngômesan ane jia ya be be. 
Nge Zambe a jalé biloʼo ngômesan, e mbie bia yené den e mefup, vʼakiti bia ye wuaban e mbume nduan, ngumane ke mia, ye a ye bo te dañe bo mia nalé, a bôt be nee mbunane tyôtyoé? 
Ve mia, te jenañe jôme mia ye di, nge jôme mia ye nyu, a te tebane feʼe ne vema. 
Amu meyoñ me ne te buni Zambe e si nyô e me ma jeñe mam mete mese. Esoo wônan a yeme na mia yi bie. 
Ve tataʼa jeñan éjôé jé; a mam mete ma ye vebane mia abet.
Te ko woñ, a mbame bone biyem; amu Esoo wônan a nga yene mvaé ya ve mia éjôé.
Kuʼane jôme mi bili, a vaʼane je bingôngole bi bôt. Boʼone na mi bi mimfeʼe mi moné mi ne te vele, akum e ne te man e yôp, e vôme miñwuwup mi ne te kui bebé, nge siʼibem te ndamane biôm. 
Amu e vôm akume dôé e né, e valé fe e nye nleme wôé ô né.
Tiñetaʼane kandé e mengeteñ menan a belambe benan be yôñôk. 
A mia, funaʼan e bôt ba yange na e Masa wop a so éliʼiti, asu ya dii nye mbé awolo ebien a ye so a kute mbé .
Ebotan é ne e be bebo bisaé bete e mbe Masa wop, e nsoone wé, a ye koone be be mombôʼô. Ma jô mia bebela na, a ye tiñeti kandé angeteñ, a bo be na be tabe e tawôlô a a ye subu na a saane be. 
Toʼo a so évevé baa nge ji lale, a koone be nalé, be ne ébotan. 
Tukaʼa yemane de na nge miene nda a too ye yem awolo avé ñwuwup wo yiane so, a nga ye mombô, teke jôʼé na be bôé nye nda . 
Mia fe tabaʼane nkôman, amu Mona môt a ye so awolo mi nji simesan.
Pierre a nga jô nye na: Ye bia wo ku e nkana wu, ye bôte bese? 
A Nti a nga jô na: Za ñhe a ne mbamba mbaʼale akum a ntyel, e nye Masa wé a ye telé e be bebo bisaé bé na a ve be ngabe bidi fôn éyoñe ja yian? 
Ebotan a mbo ésaé ate, e nye Masa wé, éyoñ a ye so, a ye koon a boʼo ésaé nalé! 
Ma jô mia de bebela na: A ye telé nye njôô ya akume dé ese. 
Ve nge mbo ésaé ate, a jô émien été na: Masa wom a bo njuʼu ya so, nge a taté na a bôme bebo bisaé, befam a binga, a di, a nyu, a soʼo bilam, 
Masa mbo ésaé ate a ye so e môs a nji yange, awolo a nji yem, a ye bo nye bifuse bifus a bo nye na a nyoñe ngap asuʼulane bikotekote bi bôt. 
E mbo ésaé a nga bo te yeme nkômbane Masa wé a nga bo teke kômesane jôm éziñ a a nga bo teke bo ane nkômbane wé ô né, a ye biban abui minkasa. 
Nyô a nga bo te yeme nkômbane Masa wé ve a nga bo mam ma yiane melep , mbo ésaé ate a ye bibane minkasa tyôtyoé. Ba ye sili abui e be nyô be nga ve abui a ba ye dañe sili abui be nyô be nga dañe ve abui.
Me nga zu wua nduan e si nyô, a jé éfe ma yiane kômbô nge é maneya kalan? 
Nduban éziñ ô ne e ñwô ô ne wu ma yiane duban, abim ôjejaʼa e bili ma na jame te e boban! 
Ye mia simesane na me nga zu ve mvoʼé si nyô? Momo, ma kate mia, ve nkandaʼane mengam. 
Amu ataté éyoñe ji, bôte betan e nda jia, ba ye kabane zañ, belaa ba ye wosane bebaé a bebaé ba ye wosane belaa; 
ésaa a ye wosane monafame wé, a monafam a ye wosan ésaa, nyia a ye wosane ngo jé a mona minga a ye wosane nyia wé; ntyi minga a ye wosane mbom, a mbom wo ye wosane ntyia minga.
A mbe a betaʼa jô jama bôte na: éyoñe mia yene nkut ô téʼé e jôbe da dim, mia jô tyiʼibi tyiʼibi na: mveñ ja zu nnoñ. Nalé ve boban. 
A éyoñe mia yen évuñulu ya nké ja vuñ, mia jô na: ayôñ da zu bo, nalé ve boban. 
A bôte bebaduʼu, mia yeme yemelan avale si a yôp bi né: Amu jé mi ne teke yemelan éyoñ yʼéyoñe ji?
A amu jé miabebien mi ne teke yemelane jam e ne zôsôô ? 
Eyoñe mia nsiñe wôé mia ke asu be nkobô mejô, tatéʼé mane kôm a nye, a za kee wo asu be ntyiʼi mejô, ntyiʼi mejô ke a za kee wo e mo me mone bezimbi a mone bezimbi ke a futi wo e mbôk. 
Ma jô wo de na wo ye bo te kui mimbôk te na ô yaʼan a kui e nsañ moné wo dañe tyôtyoé.
Melu mete, bôte bʼéziñ be nga zu kañete nye e jam e nga kui e be bôte ya Galilé e mbe bete Pilat a nga bundane metyi map a ma bityiʼa biap. 
A nga yalane be na: Ye mia simesane na bôte ya Galilé bete be mbe beta bebo abé a dañe ba bevoʼo bese amu be nga tôbane mintaé avale te? 
Ma jô mia na momo. Ve nge mi nji kôñelane minlem, mia ye fe jañe bese avale te. 
Nge na e bôte awôm a muam e nkume ya Siloé ô nga ku yôp a wôé, ye mia bumi na be mbe be bili mekua a dañe bôte bevoʼo bese be too Yérusalém? 
Ma jô mia na momo. Ve nge mia bo teke kôñelane minlem, mia ye jañe bese avale te ebien.
A nga kane fe e nkana wu: môt éziñ a nga bili élé figié mbéan afube mindiʼi dé été. A nga zu jeñe bibuma yʼété ve teke koone jôm. 
E nde a nga jô mbaʼale afube mindiʼi na: tame yen, den a ntoo mimbu milaa, me zaʼa jeñ bibuma bi figié nyô, ve teke koone jôm. Bakéʼé je; amu jé ja di si e zesé? 
Mbaʼale afube mindik a nga yalane na: A Masa, betaʼa jôé je e mbu wu; ataté éyoñe ji a kui éyoñe te, ma ye faʼa je mbômaʼan a kut akun été. 
Melu ma zu éko éziñe na ja ye wume bibuma; nalé momo, wo ye baʼé je.
Yésus a yeʼeleʼe e da ya meba me Zambe e môse Sabat, 
minga éziñe mbia nsisim ô nga veñesane ñyeyem den mimbu awôm a muam a mbe valé; a mbe kukuu teke foʼo nguleya tebe. 
Yésus a nga yene nye a nga kobô nye a jô nye na: A minga, ô kôtébaneya mfaʼa ya éyeme jôé. 
A nga beté nye mo. Awolo te a nga tebe a kañe Zambe. 
Ve évete ya aba Zambe é nga yene nalé abé na Yésus a nga saé môt e môse Sabat, nye jama bôte na: mimôse ya saé mi ne misaman, zaʼane ñhe saéban mimôse mite saa e môse sabat . Nti a nga yalane nye na: 
A bôte bebaduʼu, ye môt ase ya be mia, e môse sabat , a nji tii e nyaʼa jé nge éjakase jé na a ke nyuu je mendim? 
Ye e nji yiane na minga nyô, ngon Abraham, e nje Satan a biya nkaʼan den a ntoo mimbu awôm a muam, be tii nye, ngataʼa éte e môse Sabat? 
Eyoñ a mbe a kobôʼô nalé, besiñe bé bese be mbe njalan a meyat, a jama bôt a nga vak amu bitôtoʼo bi mam bise a mbe a boʼok.
A nga beta jô na: éjôé Zambe ja funane jé, a ma ye veʼane je a jé? 
Ja funane fes ôndôndôô, e nje môt a nga nyoñ a wua je afube dé été; ja faa a bo élé, a anone ya yôp da tabe je mintyaé.
A nga beta jô na: Ma ye veʼan éjôé ya yôp a jé? 
Ja funane mvusu e nye minga a nga nyoñ a futi nye avut mveʼan ôvek biyoñ bilaa a kui na ébañ é vus.
Yésus a mbe a tyiʼilaʼane bitison a minlam, a a mbe a yeʼeleʼe a kelek e mfaʼa ya Yérusalém.
Môt éziñ a nga jô nye na: A Nti, ye ve bôte tyôtyoé e mbe da ye yen ényiñ? A nga yalane be na:
Vaʼane ngule ya nyiin ôfanefane mbé . Amu ma jô mia de na: ézuk ja ye jeñe na é nyiin, ve teke ngul. 
Eyoñe mie ndaa a kôlôya si a a feteya mbé a na, éyoñ mi liʼiya atan, mia ye taté na mia kute mbé a jô na: A Nti! Diʼi bia e mbé ! A ye yalane mia na: Mi ne bôte ya vé? 
Eyoñe te mia ye taté na mia jô na: Bi nga di a nyu ôsu viôé, a ô nga yeʼele e minjoñe miangan. 
A a ye yalane mia a jô na: Kelane ma ôyap, mia bese mia bo ékotekot. 
Minyôn a nlatane mesôñ bia ye bobane valé, éyoñe mia ye yen Abraham, Izak, Yakob a bekulu mejô bese éjôé Zambe, a éyoñe mia ye wuaban atan. 
Bôte ba ye so e jôbe da tôô a e jôbe da dim, akôé a e nké; a ba ye tabe tawôlô éjôé Zambe. 
A tama yenan: e ba be tele mvus, ba ye tebe ôsu a ba be tele ôsu, ba ye tebe mvus.
Eyoñe te Befarizieñ bʼéziñ be nga zu jô nye na: Kelek, kôlôʼô va, amu Hérôde a kômbô wôé wo. 
A nga jô be na: Kela jôan nkemvaʼa te na: ô lôô ma vaa mimbia minsisim a ma saé bôt den a akiti; a e môse lale wo ye bo wu e mmanan ésaé. 
Ve ma yiane wulu den, a akiti a e môse wo tôñe valé; amu e nji yiane na nkulu mejô a wu e Yérusalém atan.
Yérusalém, Yérusalém, wo wôé bekulu mejô a lume ba ba lômbane mekok , abime biyoñ avé me nga kômbô kôane bone bôé, ane nyia kup a kôan e mefabe mé si e metyi a bôʼô yôp, ve mi nji ke kômbô nalé. 
Tame yenan, e nda jenan ja ye liʼi mia bilik; ve ma jô mia de na, mia ye bo te beta yen ma akekui mi jôya na: Ebotan é boʼo be nyô a zu a jôé Nti!
Môse sabat éziñ, Yésus a nga nyiin e nda jia ya bivete Befarizieñ asu ya di; 
a bivete bi bi mbe bi fombôʼô nye. E teme na, môt éziñ, nkôkone mendim, ô ntele nye ôsu. 
Yésus ve nyoñe nkobô a jô beyeʼele metiñ a Befarizieñ na: Ye nkañesan ô ne ye momo na be saé môt e môse sabat ? 
Be nga tabe bivô. Ane a nga nyoñe nkôkon, a saé wô a suu wô. 
Wôna a nga jô be na: e mbé ya be mia, nge monafame wé nge nyaʼa jé ja ku anjeñ, a ye bo te dutu je môse sabat été été? 
A be nji bo nguleya yalane nye jame te.
A nga kane bôt be ne nloban nkana , amu a nga yene be ane be mbe be tobôk bito ya ôsu; nye be na: 
Eyoñe ba te bañete wo abôʼô aluk, te ke tabe éto ya ôsu, a za bo na e môt ba semé a dañe wo fe a ne mbañetan, 
a na môt a nga bañete mia bebaane a za zu jô wo na: Vaʼa nye éto. Eyoñe te wo ye wôʼô ôsone ya ke tabe éto ya mvus. 
Vʼéyoñe ba te bañete wo, kele tabe éto ja suʼulan, ndemben éyoñe môt a nga bañete wo a ye so, a jô wo na: A mvôé jam betek e nkôñe wo dañe yôp, nalé a ye bo wo duma asu e ba mia be be be mia ye tabe tawôlô. 
Yaa, e môt a bete émiene yôp a ye silibane si, a nyô a sili émiene si, a ye betebane yôp.
A nga jô fe môt a nga bañete nye na: éyoñe wo ve bôte bidi ya zañe môs nge mamengôʼé, te bañete bemvôé bôé, nge bobenyoñ, nge bebiaé bôé, nge bôte mia be be mi too be ne minkukum, be zaa bañete wo éyoñe jap a nalé a viane bo e maʼane môé. 
Vʼéyoñe wo bo beta ésulane bidi, bañeteʼe minzôzoé, e bôt be ne bibuʼa biziñ ntyiʼan, miñyeyem, mindindim. 
A wo ye vak amu be nji bi jôme ya yaʼane wo; amu wo ye bi maʼan éyoñe bezôsôô be bôt ba ye wômô.
Wua ya bôt be nga too tawôlô, éyoñ a maneya wôʼô mejô mete, a nga jô Yésus na: Ebotan a môt a ye tabe tawôlô ndian éjôé Zambe! 
A Yésus a nga yalane nye na: Môt éziñ a nga kômesane beta dina a bañete bôt abui. 
Awolo ndian, a nga lôme mbo ésaé wé a kate bôt a nga bañete na: Zaʼan amu mam mese me ntoo nkôman. 
Ve bese tyiñe jia be nga taté na ba sili njaman : Nyô ôsu a nga jô nye na: Me nga kus afup a me ne ntindane ya ke yene de; ma yeʼelane wo na, nyoñe ma ane nyô a yiane jamban. 
E mfe ke na: Me nga kuse fia benyak étan, ma ke veʼele be, ma yeʼelane wo ô nyoñe ma ane nyô a yiane jamban. 
Nyô mboʼo ke na: Me ndôme luk amu ajô te me se nguleya zu. 
E mebulan, mbo ésaé a nga kate Masa wé mam mete. Ajô te mmie ndaa, ôlun été, a nga jô e mbo ésaé wé na: Kelek avô e minseñ a minjoñe ya tison, ô zuu ma va: minzôzoé, e bôt be ne bibuʼa ntyiʼan, mindindim a miñyeyem. 
E mbo ésaé nye na: A Masa, e jam ô nga bendé e maneya boban, bito bi ngenane bi yoo. 
Masa a nga jô mbo ésaé na: Kele mezen a e minkaʼalé minkaʼalé, yemeteʼe bôt be nyiin, nalé ate e nda jam ja ye jaé. 
Amu ma jô mia de na: Teke wua ya bôt be nga too mbañetan a ye tyeʼe jôme ya dina wom.
Yésus a ézuʼu bôt be kele nsamba, ane a nga kôñelan a jô be na:
Nge môt éziñ a zu be ma, a nge a nji vini ésaa wé, nyia wé, minga wé, bone bé, bobenyañe bé a bekale bé, jaʼan ényiñe jé ébien, a se nguleya bo e ñyeʼé wom. 
A Nyô a nji beʼe krôa jé a bo te tôñe ma, a se nguleya bo e ñyeʼé wom.
Amu, za ya be mia, nge a kômbô lôñe nkum, a bo te taté tabe si asu ya bo metañe ya moné a yian ésaé, a yen nge a bili abime da ye bo na ésaé te é man, 
woñ ô too na nge a mane bo mbôkaʼa ya nkum, a za bo te nguleya mane wô, a bôte ba ye yene nye be za wôé nga a jô na: 
Môte nyô a nga taté na a lôñ, ve a nji bo nguleya mane.
Nge na, njô bôte mbé a ne na nge a kôlô si na a ke wosane njô bôte mbok, a bo te taté tabe si a fas nge a bili ngule ya wulu a ke tôbane môt a zu wosane nye a bôte toyini mewôm mebaé nye ki toyini awôm? 
Ke nyô mboʼo a ngenan ôyap, nye ve lôme minlômane be nye asu mam ma silibane na mvoʼé é boban e zañe jap.
Ajô te ñhe, nyô ase ya be mia a bo te bene biôme bise a bili, a se nguleya bo e ñyeʼé wom.
Nku ô ne mbamba jôm; ve nge nku ô bo fe éyôs, ba ye tyiti wô a jé? 
O nji ke beta volô, toʼo asu si, toʼo asu akun; ba wua wô fé. Nyô a nee melo asu ya wôk, a wôʼôk.
Benyoñe toya bese a bebo abé be nga zu Yésus bebé na be vôʼôlô nye. 
Befarizieñ a beyeme bekalate be nga kobô menyiñ be jôʼô na: e nyôna a nyoñe bebo abé , ba be be be jaʼak.
Ve a nga kane be nkana wu: 
môte mbé ya be mia, nge a bili beyale mintômba ntet, a dimili wua, a bo te liʼi ba bevoʼo 99 e nkôte si, asu ya ke tôñe nyô a ne njañan akekui a yeneya nye? 
Eyoñ a yeneya nye, a beté nye e bitule bié a mevaʼa mese, 
mebulane ya nda , a loone bemvôé bé a bembômaʼane bé e nda jé a jô be na: e mboʼone mevak, amu me yeneya ngale ntômba wom a nga jañ. 
Avale te ma jô mia de na: mevak ma ye dañe bo e yôp amu mbo abé wua a kôñelane nlem a dañe bezôsôô 99 be nji yi nkôñelane nlem.
Nge na minga mbé , nge a bili minsañ mi moné awôm, a dimili wua, a ye bo te boʼé lambe, a nga vose nda a tuʼa jeñ, akekui a yene wô?
Eyoñ a yeneya wô, a loone bemvôé be binga bé a e binga baa be nye be too bebé e nda jé a jôʼô na: bia be mia e mvakan, amu me yeneya e nsañe mone me nga dimili. 
Avale te ma jô mia de na: mevak me ne asu beéngele be Zambe amu e mbo abé wua a kôñelane nlem.
A nga beta jô na: môt éziñ a nga bili bobefame bebaé. 
Nyô a nga dañe mongô a nga jô ésaa wé na: A ésaa wom, vaʼa ma ngabe ya akume da yiane bo éndam. A ésaa a nga kabe be akume dé. 
Tyôtyôé melu é lôteya, nyô a nga dañe mongô a nga kôan e biôme bise a nga bili a ke e si é ne ôyap e vôm a nga mane dimili afoʼo dé a mboon ébamba. 
Eyoñ a maneya dimili biôme bise beta mfumbale zaé a nga kui e si éte, a a nga taté na a jembane biôme bise. 
A nga ke lat a wua ya bôte ya si éte, nye ve lôme nye e mefube mé na a ke baʼale bengôé. 
A nga ye bi nkômbane ya di bikôlaʼa bidi bengôé be mbe be jaʼak, ve teke môt a mbe a vaʼa nye bie. 
Eyoñ a nga bulane be émien, a nga jô émiene na: bebo bisaé e be ésaa wom bañembé be bili bidi abui, a ma, e vana, ma wu amu zaé. 
Ma ye kôlô si, ma ye ke e be ésaa wom a ma ye jô nye na: a ésaa wom, me boya yôp a wo abé , 
me nji yiane beta lobane na mone wôé; boʼo ma ane wua ya bebo bisaé bôé. 
A nga kôlô si a ke e be ésaa. A ngenan ôyap, ésaa a nga yene nye, éngôngole nlem é nga bi nye, a nga mate ke ku nye tyiñ , a wubane nye. 
Mon a nga jô nye na: A ésaa wom, me boya yôp a wo abé; me nji yiane beta lobane na mone wôé; boʼo ma ane wua ya bebo bisaé bôé. 
Ve ésaa a nga jô bebo bisaé bé na: Jikaʼa zuan ézingi ja dañ abeñ a jalé nye je; jalaʼane nye élondo ônyu a besilefase mebo. 
Zaʼane mone nyak a ne avoñ, a wôane nye. E njaʼan a e mvakan; 
amu e mone wome nyô a nga wu, a a beteya bulan ényiñ; a nga jañ, a a yenéya. A be nga taté na ba bo mevak. 
Nde ntôle monafam ô mbe mefup. Eyoñ ô nga bulan a subu nda bebé, a nga wôʼô mezik a mebôk . 
A nga loone wua ya bebo bisaé a yemelane jam da lôtan. 
Mbo ésaé ate a nga jô nye na: Monyoñ a bulaneya, a amu a te beta so nye mvoʼé , ajô te ésoo a te wôé mone nyak a ne avoñ. 
Ane a nga wôʼô ôlun a a nji kômbô nyiine nda . Esaa a nga kui atane na a nyiñeli nye nda été. 
E nde a nga yalan ésaa na: tame yen, abui mimbu, me saane wo, me nji veʼele bo mebendé môé melo éyoñ éziñ, ô nji ve ma mon ékela éyoñ éziñe na me vak bia bemvôé bam. 
Vʼéyoñe mone wôé ate a soya, e nyô a nga min akume dôé baa be binga bʼébamba, ô wôéya mone nyak a ne avoñ asu dé! 
Esaa a nga jô nye na: Wo a mone wom, bia wo bi ne éyoñ ése, a jôm ése me bili é ne énjôé; 
ve da yiane na bi vak a jem, amu monyoñ ate a nga wu a a beteya bulan ényiñ; a nga jañ, a a yenéya.
Yésus a nga jô fe beyéʼé bé na: Nkukume môt éziñ ô nga bili mbaʼale akum, a be nga kate nye na môt ate a miase nye akume dé. 
A nga loone nye a jô nye na: Za jame ma wôk be kobôʼô ajô dôé? Boʼo sitoʼo ya mbaʼalan akume wôé, amu ô se nguleya beta bo mbaʼale akume wom. 
Mbaʼale akum a nga jô émiene na: Ma ye bo aya, amu masa wom a vaa ma mbaʼalane ya akume dé? Ye ke faʼa si? Me nji bi nguleya bo nalé. Ye ke ma bo zak? Ma wôʼô nalé ôson. 
Ma yem e jam ma ye bo, nalé ate e ba ba ye nyoñe ma e menda map éyoñe ba ye vaa ma e mbaʼalan akume wom ba ye yené. 
Ajô te a nga loone môt ase ya bebii memvôla be masa wé a jô nyô ôsu na: Ô bili masa wom tañeya? 
A nga yalane na: Lita mbon toyini élaa a mintete misaman.  A a nga jô nye na: nyoñe afebe mvôla dôé, jikaʼa tabe si, tiliʼi na: toyini a mintete muam.  
A nga jô mfe na: Wo ki ô bili tañeya? A nga yalane na: Belita be fôn toyini mewôm melaa a ésaman.  A a nga jô nye na: nyoñe afebe mvôla dôé a tiliʼi na: lita fôn 2880. 
Ane masa a nga seʼe ékotekote mbaʼale akum ate amu a nga bo ane môt a ne ntyee. Amu bone ya si nyô ba dañe yeme tabe ntyee e mfaʼa bôte baa be be be ne avale da, e jame e ne ayaé e be bone yʼéfufup be be.
A ma ma jô mia na: latane memvôé a akum da so ékotekote mboon, nalé ba ye nyoñe mia e be tabernakel be too nnôm éto, éyoñ akume te da ye jembane mia. 
Nyô a ne zôsôô e biôme bi ne tyôtyoé, a ne fe zôsôô e biôme bi ne anen, a nyô a ne ékotekot a tyôtyoé biôm, a ne fe ékotekot a biôme bi ne anen. 
Ajô te ñhe nge mi nga bo te yené zôsôô akum e nji yian été, za a ye ve mia benya be biôm? 
A nge mi nga bo te yené zôsôô e biôme bi ne bi bi môte mfe, za a ye ve mia biôme bi ne émbiôé? 
Teke mbo ésaé éziñ a ne saane bemasa bebaé. Amu naa a ye vini wua a nyeʼe nyô mbok, nge na a ye kabetane wua a biasé nyô mbok. Mi se nguleya saane Zambe a Akum.
Befarizieñ, e mbe be mbe be nyekeʼe moné, be mbe be vôʼôlôʼô mam mete mese, be nga woé Yésus. 
A nga jô be na: Mia mi ne e ba ba liti bebiene na be ne zôsôô e mise me bôt, ve Zambe a yeme minleme mienan; amu jam e ne beta jam e be bôt é ne mbia jôme be Zambe.
Azukui be Yôanes, éyoñ é mbe ji metiñ a bekulu mejô; ataté éyoñe te, éjôé Zambe ja kateban ane mbamba foé, a môt ase a belan éngôngôt asu ya nyiin été. 
Da dañe tyiʼibi na yôp a si bi lôt, a lôte na e nten ékanga wua ya metiñ ô kôlô.
Nyô ase a suu minga wé a luʼu mfe, a bo mejian , a nyô ase a luʼu minga nnôm a te suu a bo mejian .
E nkukume môt éziñ ô nga too a beʼe bitôtoʼo mengômesan, môs ôse ve sandé ényiñ a mimvôman. 
Engôngole môt, mefôle nyôl ne nyaññ, jôé na Lazar, a nga bôô e mbé ya akaʼa dé; 
a mbe a kômbôʼô di afufus e mbe e kpwaʼak e tawôlô nkukume si. Ve bemvu be mbe be zaʼa nyiane meveñe mé. 
Engôngole môt é nga wu a beéngele be nga beʼe nye a kee nye e tôé Abraham. E nkukume fe ô nga wu a jambane soñ. 
Etabaʼa miñwuan, a nga bete mis; a éndeñelaʼa été, a nga yen Abraham ôyap, Lazar a yeʼe nye tôé. 
A nga yône na: A ésaa wom Abraham, koo ma éngôngo, a lômôk Lazar na a dube sôsoʼo ônyu jé mendim a ve ma ôyem évôvoé; amu ma wôʼô mintaé e nkabaʼa nduane wuna été. 
Abraham a nga yalane na: A mone wom, simesaʼane na ô nga bi akum éyoñ yʼényiñe jôé, a na mfaʼa Lazar, a nga tôbane minjuk, éyoñe ji a volebaneya nleme va, ve wo wo wôʼô mintaé. 
E mam mete mese yôp, beta yee a ne e zañe jangan a mia, nalé ate e ba be ne kômbô kôlô vana a zu be mia be bo te nguleya bo de, be bo fe te nguleya kôlô mi ne wé a zu be bia. 
E nkukum wô na: A ésaa wom, ma sili ñhe wo na ô lôme Lazar e ndaa ésaa wom; 
amu me bili bobenyañe betan. A kee be jam a yem, be fe be za zui e vôma éndeñelaʼa nyô. 
Abraham nye na: Be bili Môze a bekulu mejô, be tame wôʼô be.  
A nga yalane na: Momo, a ésaa wom Abraham, ve nge môt éziñ a so miñwuan a zu be be, ba ye kôñelane minlem. 
Abraham a nga yalane nye na: nge ba bo te wôʼô Môze a bekulu mejô, ba ye bo te kañese, jaʼane môt a wômô a soʼo miñwuan.
Yésus a nga jô beyéʼé bé na: E se nguleya bobane na e mam ma kolé ôbak me bo te kui, ve ngoʼé nyô a bo na me kui! 
E nga ye dañe bo nye mfi na be tiñeti nye akoʼo ba koʼo bidi tyiñ a wua nye mañ été, a dañ éyoñ a nga ye bo ékolé ôbak e be wua ya ayôme bone di. 
Tabaʼane miabebiene ntyel. Nge monyoñ a te bo abé , komekaʼane nye, a nge a tyendé, jaméʼé nye. 
A nge a bo wo abé biyoñe zamgbwale e môs , a a zule be wo biyoñe zamgbwal, a jôʼô na: ma jôban, wo ye jamé nye.
Minlôman mi nga jô Nti na: Kôʼôlaʼane bia mbunan. 
A Nti a nga jô na: Nge mi nga ye bi mbunan ane fes ôndôndôô, mi nga ye jô élé murié jina na: Fumiʼi si a bébaʼan e mañ été; a é nga ye wôʼô mia.
Za ya be mia, nge a bili mbo ésaé a senan si, nge na a ve mimbame biyeme bidi, a ye jô nye éyoñ a soya mefube na: zaʼa tabe tawôlô ndian éto ébiene ji? 
Ngaa a ye viane jô nye na: kôme ma ndian, jaék mengômesane ya saane ma, akekui me maneya di a nyu; mvus éte, wo wo ye di a nyu. 
Ye a ye ve mbo ésaé ate akéva amu a nga bo e jam be nga bendé nye? 
Mia fe, éyoñ mi maneya bo e jam be nga bendé mia, jôʼane na: Bi ne bebo bisaé be ne teke mfi, bi nga bo e jam bi nga yiane bo.
E dulu dé ya ke Yérusalém, Yésus a mbe a lôtôk e zañe Samari a Galilé. 
Mbôlô a nga nyiin e nlam éziñ, minzezam awôm mi nga zu tôbane nye mi tele ôyap.
Mi nga bete metyiñ a jô na: A Yésus, Nyeʼele, koo bia éngôngol! 
Eyoñ a nga yene mie, a nga jô mie na: Kela litane miabebien e be betuni. E dulu zañ, e nga kui na be ntoo mfuban . 
Wua ya be be éyoñ a yeneya na a ntoo mvoʼé , a nga bulane mvus, a kañe Zambe tyiñe yôp. 
A nga ku mebo me Yésus asu é butu si a ve nye akéva. A mbe môte ya Samari. 
Yésus a nga nyoñe nkobô a jô na: Ye be nji tuneban bôt awôm? Ve ba bevok ébul be ne vé? 
Ye mone bikule nyô étam a te yené asu ya bulane zu ve Zambe duma? 
Wôna a nga jô nye na: Kôlôʼô si, kelek; e mbunane wôé ô nyiiya wo.
Befarizieñ be maneya sili nye nsili ajô éyoñ éjôé Zambe é ne so, a nga yalane be na: Ejôé Zambe é nji ke zu avale be ne nguleya yene je. 
Ba ye bo te jô na: Yenan é ne va, nge na: é ne li. Amu yenan, éjôé Zambe é ne e be mia été.
A a nga jô beyéʼé bé na: Melu ma ye bo e mme mete mia ye kômbô yene wua ya mimôse mi Mona môt, ve mia ye bo teke wô yen. 
Ba ye jô mia na: A ne va, a ne li. Te keane wé, a te matane mbile wé. 
Yaa, aval ane feleves a ngeñeban abui ataté akuʼu yôbe di a kui di avok, nalé ate Mona môt a ye bo e môse wé. 
Ve a yiane taté tôbane minjuʼu abui a e miaé bôte wu ô bene nye.
E jam e nga kui melu Noé, da ye fe kui e melu Mona môt. 
Bôt be nga di, be nga nyu, be nga luʼu befam a binga, be nga ke fe meluk, akekui e môse Noé a nga nyiin e ark été; ndôn é nga kui a mane wôé bese. 
Da ye boban ane éyoñe Lot. Bôt be nga di, a nyu, a kuse biôm a kuane biôm a bé biôm, a lôñe menda. 
Ve môse Lot a nga kôlô Sodom, mveñe nduan a sufre é nga so yôp a wôé be bese. 
Avale te da ye boban e môse Mona môt a ye yené.
Môs ôte, e nyô a ne e nseñ andile ya nda jé, biôm bi too nye e nda été, a boʼo te sise si na a ke nyoñe bie; a na nyô a nee mefup, nye fe a boʼo te bulane mvus. 
Simesaʼane minga Lot. 
Nyô a ye jeñe na a kaman ényiñe jé a ye dimili je, a nyô a ye dimili je a ye beta yene je. 
Ma jô mia de na: Alu te, e bôte bebaé be bôô énoñe jia, wua a ye nyoñeban, nyô mbok a liʼi; 
e binga bebaé ba koʼo bidi vôme wua, wua a ye nyoñeban nyô mbok a liʼi. 
E befame bebaé ba ye bo afup, jia ja ye nyoñeban, nyô fok é liʼi.
Beyéʼé be nga jô nye na: jame te da ye bobane vé? A nga yalane be na: E vôme mbim ô né vôm ate fe bingbwañ bia ye sulan.
Yésus a nga kane be nkana asu ya liti na: bia yiane yeʼelan éyoñ ése teke tek. 
Nye na: E ntyiʼi mejô éziñ a nga too e tison teke ko Zambe woñ, teke semé môt éziñ. 
E nkuse minga éziñ ô mbe e tison éte ô boʼo ô zaʼa jô nye na: tyiʼi ma ajô e zañe bia e nsiñe wom. 
Ayab éyoñ, a nji kañese. Ve a nga suʼulane jô émiene na: me kusa bo te ko Zambe woñ nge semé môt éziñ, 
ve da na amu e nkuse minga wu wo ndeñele ma, ma ye tyiʼi nye ajô, a za suʼulane zu bôé ma nlô. 
E Nti a nga beta jô na: Wôʼan ane mbia ntyiʼi mejô a jô. 
Ye Zambe a ye bo te tyiʼi mejô mintobane mié, e mmie mia yône be nye alu baa môs , a ye yange ayap mfaʼa wop? 
Ma jô mia de na: A ye jiʼa tyiʼi be mejô. Ve éyoñe Mona môt a ye so, ye a ye foʼo koone mbunan e si nyô?
A nga beta kane nkana wu asu bôte bʼéziñ be mbe be buniʼi bebiene na be ne zôsôô , be biaséʼé bôte bevok; 
nye na: bôte bebaé be nga bete nda Zambe na be yeʼelan: wua a mbe Farizieñ, nyô mboʼo nyoñe toya. 
Farizieñ, tetele, a nga yeʼelan avale di e nlem été: A Zambe, ma ve wo akéva amu me nji bo ane bôte bevoʼo bese e mbe ba wôlé éza biôm, ékotekot, mejian , nge ane nyoñe toya nyô; 
ma tyi bidi biyoñ bibaé sondô ase, ma ve ngab awômô ya biôme bise ma bi. 
E nyoñe toya a nga tele ôyap, teke ayoʼo ebiene ya fombô yôp, ve a kutuk tôé a jôʼô na: A Zambe, koo ma éngôngo, ma mbo abé . 
Ma jô mia de na: a nga siliki e nda jé a mbili mekabe, ve saa ñhe môte mbok. Amu nyô ase a bete émiene yôp, a ye silibane si, a nyô a sili émiene si, a ye betebane yôp.
Bôt be nga soo nye jaʼane bon be ndôme bialé na a nnambe be. Ve beyéʼé, éyoñe be yeneya jame te, be nga ve be bijô. 
A Yésus a nga bo na be loone be a jô na: Jôkaʼan bone be bongô be zu be ma, a te kamane be jame te; amu éjôé Zambe é ne asu ba be ne ane be. 
Ma jô mia de bebela na: Nyô ase a ye bo te nyoñ éjôé Zambe ane mone mongô a ye bo teke nyiin été.
Evet éziñ é nga sili Yésus nsili na: A mbamba nyeʼele, ma yiane bo jé na me nyoñ ényiñe ya nnôm éto ane ngap? 
Yésus a nga jô nye na: Amu jé wo loone ma mbamba? Teke môt a ne mbamba, nga ve Zambe étam. 
Wo yeme mebendé na: te bo mejian; te wôé môt; te wup; te bôte môt ajô; seméʼé ésoo baa nyua. 
Nye na me maneya baʼale mam mete mese aso mongô. 
Yésus, éyoñ a maneya vôʼôlô nye, a nga jô nye na: Jame da e ngenane da jembane wo: Kuʼan e biôme bise ô bili, kabe bie bingôngole bi bôt, a wo ye bi mefok e yôp. Wôna zaʼak a tôñe ma. 
Eyoñ a nga wôʼô nalé, a nga dañe bo éyôé, amu a mbe étua kum. 
Eyoñ a nga yene nalé; Yésus a nga jô na: Abim ayaé e né e be ba be bili akume na be nyiin éjôé Zambe! 
Amu da dañe tyiʼibi na kamel a tulan abé ôndôndo, a dañe na nkukum ô nyiin éjôé Zambe. 
Ba be mbe be vôʼôlô nye be nga jô na: Ajô te za a ne nguleya nyiiban? 
Yésus a nga yalane na: Jam e se nguleya boban e be bôt, e ne boban mfaʼa Zambe.
Pierre nye na: Tame yen: bi nga liʼi biôm bi mbe ébiangan a bi nga tôñe wo. 
Yésus a nga yalane be na: bebela, ma jô mia de na: teke môt, éyoñ a maneya liʼi nda , minga, bobenyañ, bebiaé nge bon amu éjôé Zambe, 
a bo te nyoñe biôm abui éyoñe ji, a ényiñe ya nnôm éto éyoñe ja zu.
Yésus a nga nyoñe beyéʼé awôm a bebaé e fefele jé a jô be na: Tama yenan, bia ke e Yérusalém; a e mam mese bekulu mejô be nga tili ajô Mona môt ma ye tôéban. 
Amu a ye keeban e be bikuu; ba ye woé nye, a kpweʼele nye, ba ye tui nye menden 
a éyoñe be maneya bôme nye, ba ye wôé nye; a e môse lale a ye wômô. 
Ve be nji wôʼô jôm; mejô mete me mbe be nsolan; be mbe teke yem atinane yʼété.
Mbôlô Yésus a mbe bebé Yérikô, e ndindim éziñ ô mbe ô too e fefele zen ô jakéʼé biôm. 
A nga wôʼôtane ndulu bôt a lôtôk a sili jam e mbe. 
Be nga kate nye na: Yésus ya Nazarét a lôt. 
Ane a nga yôtane na: A Yésus, mone David, koo ma éngôngo! 
E ba be mbe be wuluʼu ôsu, be nga komekane nye na a tabe évô, ve a mbe a dañe bete tyiñe na: A mone David, koo ma éngôngo! 
Yésus a nga tebe a bendé na be zuu nye be nye, a éyoñ a nga kui nye bebé, Yésus a nga sili nye na: 
Wo yi na me bo wo jé? Nye na: A Nti, naa me beta yen! 
Yésus a nga jô nye na: betaʼa yen; e mbunane wôé ô nyiiya wo. 
Awolo te, a nga yen a tôñe Yésus, a vaʼa Zambe duma. Bôte bese, éyoñe be nga yene jame te, be nga kañe Zambe.
Yésus a nga nyiin e Yérikô a tulane tison. 
E nde môt éziñ, jôé na Zaké, évete benyoñe toya a nkukum 
a mbe a jeñe na a yen za a ne Yésus; ve a nji bo ngu, amu jama bôt a amu a mbe étun. 
Ane a nga mate mbil ôsu a bet élé Sikomor na a yene nye, amu Yésus a nga yiane lôt e vôm ate. 
Eyoñe Yésus a nga kui e vôm ate, a nga bete mis a jô nye na: A Zaké, boʼo avôle ya sis; amu ma yiane tabe e nda jôé den. 
Zaké a nga jiʼa sis a nyoñe nye a mevak. 
Eyoñe bôt be yeneya jame te, bese be nga ke ba kobô menyiñ be jôʼô na: E nne a kômeya ke tabe e be mbo abé . 
Ve Zaké a nga subu ôsu a jô Nti na: Tane yen, a Nti, ma ve bingôngole bi bôt éfase jia ya akume dam, a nge me nga nyoñe jôme be môt nalé a too te yian, ma bulane nye je biôme binyin. 
Yésus a nga jô nye na: E den émiene nyô, ényiñ é soya asu e nda nyô, amu nyôna a ne fe e mone Abraham. 
Amu Mona môt a nga zu jeñ a nyii jôm é nga jañ.
Bôt be kele ôsu a vôʼôlô, e nde Yésus a beta beté nkana ôfe, amu a mbe bebé Yérusalém, ôsimesan ô too bôte na: éjôé Zambe é mbe na ja yiane yené été été. 
Ane ñhe a nga jô na: Ewôlô môt éziñ é nga ke si é ne ôyap asu ya nyoñ éjôé a bulane fe. 
A nga loon awôme ya bebo bisaé bé a kee be bemin awôm a jô be na: boʼone be na be bo abui akekui ma ye so. 
Ve bôte ya si jé be mbe be viniʼi nye, a be nga lôme bôt e mvuse jé be jô na: bi nji kômbô na nyôlé ate a jôô bia. 
Eyoñ a nga bulan, mvuse nyoñan éjôé, a nga bo na be loone nye e bôt a nga ve moné, asu ya na a yem aval avé môt ase a nga bo na moné a bo abui. 
Nyô ôsu a nga zu a jô na: A Masa, e mine wôé a biaéya bemin awôm. 
A nga jô nye na: Mvoʼé, mbamba mbo ésaé; ô nga bo zôsôô a biôme tyôtyoé, nyoñe éjôé bitison awôm. 
Nyô baa a nga zu a jô na: A Masa, mine wôé a biaéya betan. 
A nga jô nye na: wo fe, jôʼô bitisone bitan. 
E mfe a nga zu a jô na: A Masa, e mine wôé me nga baʼale mvulekan éfus éyé été e nye nyô, 
amu me nga ko wo woñ, amu ô ne e môt a ne teke bo fiañga; wo nyoñ e jôm ô nji ke bôôé, wo kôan e jôm ô nji ke bé. 
A nga jô nye na: Ma ye kobô wo ajô, me belaʼane bifia biôé, a mbia mbo ésaé; ô mbe ô yeme na me ne teke bo fiañga; na ma nyoñ e jôm me nji ke bôôé, a kôan e jôme me nji ke bé; 
amu jé ñhe ô nji ke futi moné wom e bañ, e mebulane mam, me nga ye vaa nye a nseñge? 
Wôna a nga jô e ba be mbe valé na: Nyônane nye min a ve nye e môt a bili bemin awôm. 
Be nga jô nye na: A Masa, a bili bemin awôm. 
Ma jô mia de na: ba ye ve nyô a bili, ve nyô a nji bi ba ye vaa jaʼane jôm a bili. 
Jam afe na: besiñe bam be nji kômbô na me jôô be, zaʼane be va a tyiʼane be tyiñ me too.
Eyoñ a nga mane kobô nalé, Yésus a nga tebe ôsu a bet e mfaʼa ya Yérusalém.
Eyoñ a nga kui bebé Bétfajé a Bétani, e mfaʼa nkôl ba loone beôlivié, Yésus a nga lôme bebaé ya beyéʼé bé 
a jôʼô na: Kelane nlam ô ne mia ôsu le: éyoñe mia ye nyiin été, mia ye koone mon éjakas ntiñetan, môt éziñ a ngenane te bet été, tiʼane nye a zaʼane nye. 
Nge môt éziñ a sili mia na: amu jé mia tii nye? Mia ye jô nye na: Nti a kômbô nye.
E ba be nga lômban, be nga ke a koon avale Yésus a nga jô be. 
Mbôlô be mbe be tiʼi mon éjakas, e bôt be mbee nye be nga jô be na: Amu jé mia tii mon éjakas? 
Be nga yalane na: Nti a kômbô nye. 
A be nga zuu Yésus mon éjakas, be nga bôôé mengômesane map été yôp a bo na Yésus a bet été yôp. 
Nté ôse a mbe a wuluʼu, bôte ke ba zu ba taa mengômesane map e zene yôp. 
Eyoñ a ntoo bebé Yérusalém, alumbu nkôle beôlivié, njalan a mevak e nde beyéʼé bese nsamba wua be nga taté na ba kañe Zambe tyiñe yôp, amu bitua bi mam bise be nga yen. 
Be mbe be jôʼô na: Ebotan é boʼo be njô bôt, nyô a zu a jôé Nti! Mvoʼé e yôb été, Duma e mevôm ma dañ ôyabe yôp.
Befarizieñ bʼéziñ, ézezañe jama bôt, be nga jô Yésus na: A Nyeʼele baméʼé beyéʼé bôé. 
A nga yalane na: Ma jô mia de na: nge ba tabe bivô, mekok ma ye yôtan!
Valé tison é ntoo nye bebé, Yésus, éyoñ a yeneya je, a nga yi je a jô na: 
Nge ô mbe ô yemek, wo fe, e môse wu, e mam me mbe ve wo mvoʼé ! Ve éyoñe ji me ne nsolan e mise môé. 
Melu ma ye zu be wo e mme mete besiñe bôé ba ye bômane wo a minkaʼalé, ba ye futi wo e njiñelete wob été a bametane wo mimfaʼa mise; 
ba ye koʼo wo a bone bôé ézezañe jôé, a ba ye bo te liʼi wo akok e bete di avoʼo yôp, amu ô nji ke yem éyoñe be nga zu jome wo.
A nga nyiin e nda Zambe a taté na a titane bebo makit, 
a jôʼô be na: E ne ntilane na: E nda jam ja ye bo ndaa meyeʼelan. Ve mia, mi boya je e mbas akoʼo miñwuwup. 
A mbe a yeʼeleʼe melu mese e nda Zambe. A minlô betuni, beyeme bekalate a bivete yʼayoñ be mbe be jeñek ane be ne bo nye na a wu;
Ve be mbe teke yem avale be bo, amu bôte bese be mbe be tyele nye biyaé.
E wua ya mimôs mite, mbôlô Yésus a mbe a yeʼeleʼe bôt e nda Zambe été a a mbe a kateʼe mbamba foé, minlô betuni a beyeme bekalate a bemvendé be nga zu 
a jô na: kate bia ngule fé wo bo mam mete, nge na za a nga ve wo ngule njôan éte? 
A nga yalane be na: ma fe ma ye sili mi nsili. 
Katane ma, e nduane Yôanes ô nga so vé ye yôp ye bôt? 
Ve be nga fas e bebien été na: nge bia yalane na: e yôp, a ye jô na: amu jé mi nga bo te buni nye. 
A nge bia yalane na: E bôt, bôt bese ba ye lume bia mekok , a ba yeme na Yôanes a mbe nkulu mejô. 
E nde be nga yalane na be nji yem e vôme nduane te ô nga so. 
Yésus nye be na: Ma fe, me teke kate mia a ngule fé ma bo mam mete.
Wôna a nga taté na a kane bôt e nkana wu na: môt éziñ a nga bé afube mindik, a ve de bebaʼale be belane de nté éziñ a a nga kôlô si jé asu ya kandane je ôbe ayap. 
Eyoñe nkolane bibuma, a nga lôme mbo ésaé e be bebaʼale afube na be ve nye bibuma bi afube mindik. Ane bebaʼale be nga bôm a bulane nye mo zesé. 
A nga lôme mbo ésaé mfe; be nga bôme nye be kpweʼele nye a bulane nye mo zesé. 
A nga beta lôme nyô lale, be nga balé nye meveñ a titane nye. 
E nde miene afube mindik a nga jô na: Ma ye bo aya? Ma ye lôme mone wom ma dañe nyeʼe, éko éziñ ba ye semé nye. 
Vʼéyoñe bebaʼale be nga yene nye, be nga fas e zañe jap a jô na: E nye a ne nliʼi élik, e ñwôane nye, nalé ate élik ja ye bo énjangan. 
A be nga wua nye afube mindiʼi atan a wôé nye. Eyoñe ji miene afube mindik a ye bo be aya? 
A ye so, a bo na bebaʼale bete be wôéban, a a ye ve afube mindik e be bebaʼale befe. Eyoñe be nga wôʼô nalé, be nga jô na: jame te daa ye ke boban! 
Vʼéyoñ a fombôya be, Yésus a nga jô na: E jam é ne ntilane di da tinane ñhe aya: akoʼo belôñ be nga wua fé e suʼulaneya bo di ôsu, di ya jua?
Nyô ase a ye ku akoʼo te yôp a ye buʼi été, a nyô da ye ku yôp, da ye koʼo nye.
Minlô betuni a beyeme bekalate be nga jeñ ane be ne bi nye awolo te ebien, ve be nga ko bôte woñ. Be nga yeme na Yésus a nga kane nkana te asu dap.
Be nga taté na ba ke ba fase Yésus: E nde be nga lôme bebole bôt e mbe bete be mbe be yenéʼé ane bôte ya buni, asu ya bi nye a jia ya bifia bié a kee nye e be bôte metiñ a e be éjôé ngovina. 
Bôte bete be nga sili nye nsili wu na: A Nyeʼele, bia yeme na wo kobô a yeʼele zôsôô , a na ô ne teke semé ngume môt, ve na wo yeʼele zene Zambe aval ane zôsôô a né. 
Ye é ne bia nkañesan ye momo na bi yaʼane Sézar toya ? 
Ve Yésus, éyoñ a yemeya mboon akute wop, a nga yalane be na: litaʼane ma e nsañe moné. 
Ô beʼe éyekaʼa a e ntilane za? Be nga yalane na: E bi bi Sézar. 
E nde a nga jô be na: bulaʼane ñhe Sézar e jôm é ne ji Sézar a Zambe e ji é ne ji Zambe. 
Be mbe teke nguleya bi nye a jia ya bifia bié e mise me bôt; ve, mbiban a éyalane jé, be nga tabe bivô.
Bevoʼo ya Besadusieñ, e mbe ba yemete na ñwômane miñwuan ô ne momo, be nga subu a sili nye nsili wu na: 
A Nyeʼele: avale di e nde Môze a nga bendé bia: nge monyañe môt éziñ a wu, a bili minga ve teke mon, monyañ a ye luʼu minga a biaé monyañe mvoñe bôt. 
Da yené na bobenyañe zamgbwal be nga too. E Ntôl ô nga luk a wu teke mon. 
Ebatan a nyô lale be nga luʼu nkus; 
e nga kui nalé e be be zamgbwa, be nga wu teke liʼi bon . 
E mvuse jap, minga fe a nga wu. 
E ñwômane miñwuan, minga ate a ye bo e nyô za? Amu be zamgbwal be nga luʼu nye. 
Yésus a nga yalane be na: Bone ya zia biyoñe nyô ba nyoñe binga a beyôm, 
ve ba ba ye yené na ba yiane nyoñe ngap e zia biyoñ ja zu a e ñwômane miñwuan ba ye bo teke nyoñ nge binga nge beyôm. 
Ba ye fe bo teke wu, amu ba ye funane beéngele a ba ye bo bone be Zambe, amu be ne bone be ñwômane miñwuan. 
Miñwuan mia wômô, jame te e nde Môze a nga liti ajô ntut, éyoñ a loone Nti e Zambe Abraham, e Zambe Izak, a e Zambe Yakob. 
Ve da yené na: Zambe a nji bo e nyô miñwuan, ve nyô bevevee; amu e mfaʼa wé bese be ne bevevee. 
Bevoʼo ya beyeme bekalate be nga yalane na: A Nyeʼele, ô yemeya kobô. 
A be nga bo teke fe ayoʼo ya beta sili nye nsili éziñ.
Yésus a nga jô be na: Be ne jô aya na Krist a ne e Mone David? 
David émien a jô e kalate besam na: E Nti a nga jô e Nti wom na: Tabeʼe e mbo nnôme wom,
akekui ma bo besiñe bôé ételé mebo jôé.
E David a loone nye Nti, (Krist) a ne bo nye mon aya?
Eyoñe te bôte bese be vôʼôlôʼô nye, a nga jô beyéʼé bé na: 
Tabaʼane beyeme bekalate ntyee; ba nyeʼe ba wulu be beʼe meyabe bizingi; ba nyeʼe mebatan e mevôme bôte bese ba sulan, bito yʼôsu e meba me Zambe a bito yʼôsu e bisulan bidi. 
Ba mine menda minkus, ba bo ayabe meyeʼelane bebaduʼu. Ba ye tôban ngum avale melep ne teke fianga.
Yésus a nga bete mis a yene minkukum mi mbe mi futiʼi mimvean éwolo été. 
A nga yene fe éngôngole nkuse minga, nye a mbe a futiʼi bone minsañ bebaé, éwolo te. 
A a nga jô na: ma jô mia de bebela na: éngôngole nkuse minga é veya a dañe bôte bevoʼo bese; 
amu mimveane bana bese ba te ve éwolo été ba te nyoñe mie e biôme biap bia fuuku été, ve nye a te futi jôm ése a be a bili na a nyiñ.
E mbôlô bôte bevoʼo be mbe be jôʼô ajô nda Zambe na é mbe é bili abeñe mekok a biôme be nga soo bie ane mimvean Yésus a nga jô na: 
Melu ma zu e mme mete e biôme bise mi lôô bi, teke akok da ye liʼi e bete di avoʼo yôp teke na ba sôʼôlô de si.
Be nga sili nye na: A nyeʼele, éyoñ évé ñhe jame te da ye boban, a ndeme fé ja ye kate foé ya mam mete?
Yésus a nga yalane na: Tabaʼane ntyele ya woneban. Amu abui bôt da ye zu a jôé dam a jô na: ma le, a éyoñ é ntoo bebé. Te tôñane be. 
Eyoñe mia ye wôʼô be kobôʼô ajô bita a nzametaʼan, te koone woñ, amu nalé a yiane taté boban ôsusua. Ve nalé aa ye ke jô na asuʼulan é soya éyoñe te ébien. 
A nga jô be na: Ayoñ da ye wosan ayoñ, éjôé ja ye wosan éjôé. 
Beta mimfôʼôsan mi si mia ye boban, a e mevôm mevôm, bim a bemfumbale zaé; angôndô bibubua a ye bo a beta mendem e yôp. 
Ve da, te na mam mete mese me boban, ba ye bi mia a ba ye tibili mia; ba ye kee mia e meba me Zambe, ba ye futi mia e menda mimbôk, ba ye kee mia asu betyiʼi mejô a asu bengovina amu jôé dam. 
Nalé a ye ve mia afôla ya bo bengaa. 
Futaʼane ñhe de e nsisime wônan été na mi bo te fas ane mia ye kamane miabebien. 
Amu ma ye ve mia anyu a fek e mbie besiñe benane bese be se nguleya jibi nge té si. 
Jaʼane bebiaé benan ba ye kuane mia, nalé fe bobenyoñ, bivuvumane bienan a bemvôé benan, a ba ye bo na be wôé abui ya be mia. 
Bese ba ye vini mia amu jôé dam. 
Ve teke kongo ésile jia ya nlô wônan ja ye jañ; 
mia ye nyii minsisime mienan amu mbane wônan.
Eyoñe mia ye yene Yérusalém mbômaʼane minsamba mewosan, yemane na éyoñ a yiane tyamban e kpwaneya. 
Eyoñe te, e ba ba ye tabe Yudé be tubuk e minkô, e ba ba ye tabe Yérusalém be kôlôʼô a e ba ba ye tabe mefup be boʼo te bulane tison. 
Amu melu mete ma ye bo ma me akunaʼa, asu ntôébane ya mam mese me ne ntilan. 
Ngoʼé binga ba ye bo mebum a e ba ba ye nyaa bone mebé melu mete! Amu beta ôlun a ye bobane si, a ayaa da wosan ayoñ. 
Ba ye ku a meyo me kpwaté mekôn. Ba ye kee be minkôm e be meyoñ bikule mese, a meyoñe bikuu ma ye tibi Yérusalém a mebo, akekui biyoñ meyoñe bikuu bi kpwaneya.
Mendem ma ye boban e jôp, e ngon, ateté. Meyoñe bikuu ma ma ye kumetane minleme si nyô, teke yeme jam be bo amu éduñe mañ a mendim; 
bôt ba ye wu a woñ, be yangeʼe jam da ye kui si, amu mengule ya yôp ma ye suʼuban. 
Eyoñe te ba ye yene Mona môt a zaʼak e minkut été a abui ngul a étôtok. 
Eyoñe nalé a ye taté na a boban, tebaʼane tetele, a telé minlô, amu nkôtane wônan ô ntoo bebé. 
A a nga kane be nkana na: fombaʼan figié a bilé bise. 
Eyoñe bia kui bisôsoñe mekaé, miabebien mia yem, éyoñ mia fombô, na ésep é ntoo bebé. 
Avale te fe, éyoñe mia ye yene mam mete me bobaʼan, yemane na éjôé Zambe é ntoo bebé. 
Ma jô mia de bebela na: Miaé bôte wuna wo ye bo teke lôt te na mam mete mese me boban. 
Yôp a si bia ye lôt ve mejô mam ma ye bo te lôt.
Tabaʼane miabebien ntyel, amu woñe na minleme mienan mi za bo adit amu e nnembane mboone mam a nsoʼone bilam, a e mam ma tyelé nleme yôp ényiñ, a na môs ôte ô zaa kuu mia yôp éyoñ mi ne te buni, 
aval ane avot, amu wo ye zu e be bôt be too si nyô ése. 
Mombaʼane ñhe a yeʼelan éyoñ ése nalé mia ye bi ngule ya fame mam mese ma yiane kui, a litibane tetele asu be Mona môt.
A amôs, Yésus a mbe a yeʼelane e nda Zambe, a a mbe a kele bômbô e nkôle beôlivié. 
A bôte bese, ataté mametyé, be mbe be kele be nye, e nda Zambe, asu ya vôʼôlô nye.
Abôʼô belet e nji bi mvusu ba loone Pak valé é ntoo bebé. 
Minlô betuni a beyeme bekalate be mbe be jeñek avale be ne bo na Yésus a wu; amu be mbe be koo bôte woñ.
Ve e too na Satan a nga nyiine be Yudas, be loʼone nye jôé afe na Iskariôt, e nye a mbe wua ya beyéʼé awôm a bebaé. 
A Yudas a nga ke kui tyiñ a minlô betuni a bivete bezimbi, avale zen a mbe kuane nye e be be. 
Be nga vak a kui tyiñe na ba ye ve nye moné. 
A nga kañese a taté na a jeñe mbamba éyoñ a ne kalane be Yésus jama bôt teke yem.
E môse belet é nji bi mvusu ô nga kpwaan, e ñwô be nga yiane tyiʼi éyeme Pak, 
a Yésus a nga lôme Pierre a Yôanes a jôʼô na: Kela kômane bia Pak, nalé ate bia ye di nye. 
Be nga jô nye na: Wo kômbô na bi kôme nye vé? 
A nga yalane be na: Mi lôô éyoñ mi nyiineya e tison, môt éziñ a beʼe ndeʼe mendim a ye tôbane mia; tôñane nye e nda mia ye yen a nyiʼin, 
a mia ye jô mie ndaa na: Masa a jô wo na: Aba nda bia be beyéʼé bam bia ye di Pak e ne vé? 
A a ye liti mia beta étune nda yôp, é too nkôman, e nne mia ye kôme Pak valé. 
Be nga ke a koone mam avale a nga jô be a be nga kôme Pak.
Eyoñ awolo e nga kpwaan, a nga tabe tawôlô baa be minlôman. 
A nga jô be na: Me nga dañe kômbô di Pak nyô bia be mia, te na me tôbane njuk, 
amu ma jô mia de na: Ma ye bo te beta di je vʼakekui é jalébaneya éjôé Zambe. 
A nga nyoñ élaé , a ve akéva a jô na: Nyoñan élaé ji a kabane je e zañe jenan; 
amu ma jô mia de na, ma ye bo te beta nyu jôme ja so ébuma ndiʼi woon, vʼakekui éjôé Zambe é soya.
Wôna, a nga nyoñe fembé; a éyoñ a maneya ve akéva, a nga beʼe je a ve be je a jôʼô na: Jôme ji é ne nyôle jam, e nje é ne mveban asu denan; boʼone jame di mi simesaʼane ma. 
Nalé fe a nga nyoñ élaé , mvuse ndian, a ve be je, a jôʼô na: élaé ji é ne mfefé élat e metyi mam, e mme me nga mialan asu denan.
Ve da mi lôô: Nyô a kuane ma bia nye bi ne tawôlô nyô. 
Mona môt a ke avale ntyiʼan ô né; ve ngoʼé môt ate nyô a ne zen a kuabane je. 
A be nga taté na ba silane minsili bana ba bevok na za a mbe nyô ya be be a nga ye bo jame te.
Bisô bi nga bobane fe ézezañe jap ajô: Za ya be be a nga yiane yenébane Nyô a dañ?
Yésus a nga jô be na: Bejô bôte ya meyoñ be koo me minlô yôp a ba ba jôô me ba lobane na bezambe. 
E nji bo nalé e be mia. Ve nyô a ne beta môt a boʼo nyô a dañe tyôtyoé, a nyô a jôô a nyoñ éto nyô a ne mbo ésaé. 
Amu za a dañ, ye nyô a too tawôlô, ye nyô a ne mbo ésaé? Ye sa nyô a too tawôlô? Ve ma, me ne ézezañe jenan ane mbo ésaé.
Mia mi ne ba be nga jibi a ma e meveʼele mam été; 
ajô te ma telé éjôé asu denan aval Esaa wom a nga telé éjôé asu dam. 
Nalé ate mia ye di a nyu e tawôlô wom éjôé jam été, a na mi tabe bito bi njôan, a tyiʼi meyoñ awôm a mebaé yʼIsraél mejô.
A Simon! A Simon! Satan a nga kômbô mia asu ya seʼese mia ane avute fôn. 
Ve me nga yeʼele ajô dôé na mbunane wôé ô bo te tek, a wo éyoñ ô bulaneya be ma, yemeteʼe bobenyoñ. 
Pierre a nga jô nye na: A Nti, me ne nkômesane na bia wo bi ke nda mimbôk a awu. 
A Yésus a nga jô na: A Pierre, ma jô wo de na: E nnôme kup a ye bo te loñe den te na ô bene biyoñ bilale na ô nji yeme ma.
A nga beta jô be na: Eyoñe me nga lôme mia teke mfek, teke ékpwaé, nge besilefas, ye mi nga jeñembane jôm éziñ? Be nga yalane na: Teke jôm. 
A a nga jô be na: Vʼéyoñe jina ñhe nyô a bili mfek a nyoñe wô, avale da nyô a bili ékpwaé, a nyô a nji bi nkpwaté mekôn, a kuʼane ngômesane jé a kuse wua. 
Amu ma jô mia de na: E jam e ne ntilan da yiane tôébane be ma na: A nga lañeban e bebo mbia be mam été. A e jam da fombô ma e nga ke asuʼu dé. 
Ane be nga jô na: A Nti, tame yen minkpwaté mekôn mibaé. A a nga jô be na: Abime te da yian.
Eyoñ a kuiya atan, a nga ke nkôle beôlivié avale a mbe a boʼok. Beyéʼé bé be nga tôñe nye.
A kuiya vôm ate, a nga jô be na: Yeʼelaʼan, nalé ate mia ye bo te nyiin e mebôbelaʼa été. 
Wôna a nga kandane be, bebé ane môt a wua akok, a kute meboñe si a yeʼelan, 
a jôʼô na: A Esaa wom nge wo kômbô nalé, kele ma élaé jina ôyap. Ve jame da na e nkômbane wôé e ñwô ôte ô bobaʼan saa ñhe éñwom. 
Ane éngele a nga so nye yôp asu ya ve nye ngule nyôl. 
Mbôlô biyebe bi nga bili nye e nde a mbe a yeʼelaʼan éyoñ ése, a éduduʼu jé é nga bo ane bibañe metyi bia toé si. 
A nga kôlô si meyeʼelane mé a zu be beyéʼé e mbe be mbe ôyo amu ôlun, 
a a nga jô be na: Mia ke ôyo amu jé? Kôlaʼane si, yeʼelaʼan, nalé mia ye bo te nyiine mebôbelaʼa été.
A ngenan a kobôʼô ateme na ndula bôt a nga suan a nyô a mbe a lobaʼane Yudas, wua ya bʼawômô a bebaé, a wuluʼu be ôsu. A nga subu Yésus bebé na a latane nye anyu. 
Yésus a nga jô nye na: A Yudas ye wo koñe Mona môt a nlatane nye anyu!
Ba ba be Yésus be mbe nsamba, ñyenan be nga yene jam e mbe na da zu boban, be nga jô na: A Nti, ye bia ye bôm a nkpwaté mekôn? 
A wua ya be be a nga baʼé mbo ésaé njôô betuni a tyiʼi nye alo ya mbo nnôm. 
Ve Yésus a nga nyoñe nkobô a jô na: Tebaʼane valé! Wôna a nga nnambe alo môt ate a bo nye mvoʼé .
Wôna Yésus a nga jô minlô betuni, bivete bebaʼale ya nda Zambe a bemvendé be nga zu wosane nye na: Mia te zu a minkpwaté mekôn a mimbeñ ane betitane ze mimfaka. 
Melu mese bia be mia bi mbe e nda Zambe, a mi nji ke bi ma. Ve vana a ntoo awolo denan a ngule dibi.
Eyoñe be biya Yésus, be nga kee nye a kui nye e ndaa évete betuni. Pierre a mbe a zaʼa ôyabe mvus. 
Be nga kôbane nduan ézezañe nseñ a tabe si. Pierre a nga tabe ézezañe jap. 
Mbo ésaé minga éziñ a nga yene nye a too nduan ôsu, a nga fombô nye a jô na: E môte nyôna fe a mbe e nsamba wé. 
Vʼa nga kate de a jô na: A minga me nji yeme nye. 
Obe aboñ ô lôteya, môte mfe a nga yene nye a jô na: Wo fe ô ne e nsamba bôte bete. Pierre a nga jô môt ate na: Me nji bo été. 
Bebé awolo e lôteya, mfe a nga yemete na: Teke vaa na e môte nyô a mbe fe e nsamba wé amu a ne môte ya Galilé. 
Pierre a nga yalane na: A wo môt, me nji yeme jam wo kômbô jô. Awolo te ebien, a ngenan a kobôʼô, nnôme kup a nga loñ. 
E nde Nti a nga kôñelan a fombô Pierre. A Pierre a nga simesane nkobô Nti a nga kobô nye na: Den te na nnôme kup a loñ, wo ye kate ma biyoñe bilaa. 
A nga kui atan, a atane wé, a nga yôn abui.
E bôt be nga bili Yésus ve zu kpweʼele a bôme nye. 
Be nga solé nye asu a sili nye minsili be jôʼô na: Kulaʼan asoé ba, za a te bibi wo? 
A be nga kobô nye minkobô mi ébiasé mife.
Eyoñe môs ô nga kui, nsamba bemvendé ya ayoñ, minlô betuni a beyeme bekalate, be nga sulan a bo na be zuu Yésus asu ékôane betyiʼi mejô. 
Be nga jô na: Nge ô ne Krist, kate bia de. Yésus a nga yalane be na: Nge ma kate mia de, mia ye bo teke de buni, 
a nge ma sili mia minsili, mia ye bo teke yalan. 
Ataté éyoñe ji, Mona môt a ye tabe e mbo nnôme Ngule Zambe. 
Bese be nga jô na: Nde ô ne ñhe Mone Zambe nga? A a nga yalane be na: Mia jô nalé me ne nye. 
Ane be nga jô na: Amu jé bia beta yi bengaa? Bia te de wôk biabebien e soʼok anyu dé.
Be nga kôlô si bese nsamba a kee Yésus asu be Pilat.
Be nga taté na ba boʼolô nye mejô be jôʼô na: Bi nga koone môte nyô a sôʼôlôʼô bôte yʼayoñe dangane na be bene njôan, a kamaʼane na be bo teke yaʼane kéza toya , a jôʼô fe émiene na a ne Krist, njô bôt.
Pilat a nga sili nye minsili avale di na: Ye ô ne njô bôte Beyude nga? Yésus a nga yalane nye na: Wo jô nalé.
Pilat a nga jô minlô betuni a jama bôte na: Me nji yene jam da yiane mekua e be môte nyô.
Ve be nga yeme ngu a jô na: A ngômelane bôt a ñyeʼelan a ke a yeʼele e Yudé ase, ataté Galilé vôm a nga taté a kui va.
Eyoñe Pilat a nga wôʼô nalé, a nga sili nge môt ate a mbe môte ya Galilé;
Éyoñ a wôʼôya na a mbe éjôé Hérôde, a nga lôme nye e be Hérôde amu nye fe a mbe Yérusalém melu mete.
Eyoñe Hérôde a nga yene Yésus, a nga vak abui, amu ôbe nté mvus a nga bi nkômbane ya yene nye amu mam a nga wôʼô be kobôʼô ajô dé, a mbe a buniʼi na a ye yene nye a boʼo étua jam éziñ. 
A nga sili nye minsili ôbe ayap, ve Yésus a nji yalane nye jam éziñ.
Minlô betuni a beyeme bekalate be mbe valé be boʼolôʼô nye mejô ngulengu. 
Hérôde a bezimbi bé be nga bo nye mam a ébiasé ése; a éyoñ be maneya kpweʼele nye a jalé nye ngômesan ja faé, be nga bulane nye be Pilat. 
Môs ôte ôbien Pilat ba Hérôde be nga bo bemvôé, a too ke na be mbe minziziñ melu mvus.
Pilat a nga bañete minlô betuni a bivete yʼayoñ, 
a jô be na: Mi nga zuu ma môte nyô ane nyô a sôʼôlô bôte na be bene njôan. Tama yenan, me maneya sili nye minsili ôsu vienan, me nji koone nye mekua me jia ya bikobe mia lañe nye. 
Hérôde fe avale da, amu a bulaneya bia nye, a mi lôô na e môte nyô a nji bo jam éziñ da yian awu. 
Ajô te ma ye suu nye éyoñ me maneya bo na be bibi nye minkasa. 
Abôʼô ese, Pilat a mbe ntindane ya suu be mbôk éziñ. 
Be nga yôtane bese nsamba wua na: Boʼo na e môte nyô a wu a suʼu bia Barabas. 
Barabas a nga keebane mbôk ajô ékukuma é nga boban e tison a ajô mewôé me môt. 
Pilat a nga beta kobô be, nkômban wé ô too na a suu Yésus. 
Ve be mbe be yôtaʼane na: Tyeléʼé nye krôa yôp! Tyeléʼé nye krôa yôp! 
Pilat a nga beta jô éyoñe lale na: Zʼaval abé a nga bo? Me nji yene jam éziñe be nye da yian awu. Ajô te ma ye suu nye éyoñe me maneya bo na be bibi nye minkasa. 
Ve be nga yemete a mbetane metyiñe ngul be siliʼi na be tyelé nye krôa yôp. A metyiñe map me nga dañ. 
Pilat a nga nyoñe ntyiʼan wo yiane nsili wop. 
A nga suu e nyô a nga wuaban e nda mimbôk ajô ékukuma a ajô mewôé me môt e nye ate be mbe be siliʼi; ve a nga kee Yésus e mo me nkômbane wop.
Eyoñe be kele nye, be nga nyoñe Simon éziñ ya Sirén a soʼo mefup, a be nga kee nye mbeʼe krôa , naa a beʼe wô e mvuse Yésus. 
Beta ndula bôt a binga be nga tôñe nye mvus; binga ba be mbe be kute mekôp a beté mo tôé be yônôʼô nye. 
Yésus a nga kôñelane be be a jô na: A bengone ya Yérusalém, te yônane ma, ve yônane miabebien a bone benan. 
Amu mi lôô: Melu ma zu e mme ba ye jô na: Ebotan é boʼo be minkôkôm mi binga, ébotan é boʼo be binga be nji biaé bon a be nji nyaa bon ! 
Eyoñe te ba ye jô beta minkôle na: Kpwaʼane bia yôp! A bone minkôle na: Butaʼane bia yôp! 
Amu nge ba bo nyumi élé avale di, aya a ye kui e be nkôt élé?
Eyoñe be mbe be kele wôé Yésus, éyoñe jia te fe be nga kee bebo mbia be mam bebaé baa be nye be wu.
Eyoñe be kuiya e vôme ba loon ékôkoé nlô, be nga tyelé nye krôa valé, nalé fe bebo mbia be mam bebaé: Wua e mbo nnôm, nyô mbok e mbo ngal. 
Yésus a nga jô na: A Esaa wom, jaméʼé be, amu be nji yem e jam ba bo. Be nga kabane mengômesane mé a ndoone me abia. 
Bôt be nga tele valé be fombôʼô. E mfaʼa bivet, be mbe be kpweʼeleʼe Yésus be jôʼô na: A nga nyii bôte befe; a tame nyii émien, nge a ne Krist ntobane Zambe! 
Bezimbi fe be nga subu nye bebé be kpweʼeleʼe nye a ve nye woon a ne sañ 
be jôʼô na: Nge ô ne njô bôte Beyude, nyiʼi womien! 
Ntilan ô mbe nye nlô yôbe na: Nyôna a ne njôô Beyude.
Wua ya bebo mbia be mam be mbe be tyele krôa a nga kobô nye ébiasé na: Ye ô nji bo Krist? Nyiʼi womien a nyiʼi bia! 
Ve nyô mbok a nga komekane nye a jô na: Ye ô nji ko Zambe woñ, e wo wo tôban avale melebe da? 
E mfaʼa wongan bia tôbane zôsôô ntyiʼane mejô, amu bia nyoñe maʼan mimboone miangan mi nga yiane nyoñ; ve môte nyô a nji bo jam éziñ e nʼabé. 
Nye na: A Yésus, ô simesaʼane ma, éyoñe wo ye zu éjôé jôé été. 
Yésus a nga yalane nye na: Ma bele ane ma jô wo de na: den bia wo bia ye tabe Paradis.
Bebé zañe môs , dibi e nga bo si ése a kui mewolo melaa ya mamengôʼé. 
Jôp e nga bo ékukut, a éndelé ya nda Zambe é nga nyaé zañ. 
Yésus a nga yône tyiñe yôbe na: A Esaa wom ma kee nsisime wom e mo môé. A éyoñ a nga tote bifia bite, a nga suu mvebe. 
Evete bezimbi ntete wua, ayene a nga yene jam e nga kui, a nga ve Zambe duma a jô na: Teke vaa nge beté na môte nyô a mbe zôsôô .
A minsamba mi bôt mi nga zu tabe jam e nga boban, éyoñe mi maneya yene jam e nga kui, mi nga bulan kôbe mo a nkuk.  
Ba bese be mbe be yemek Yésus a e binga be mbe be kelek e nsamba wé ataté Galilé, be mbe be tele ôyap, be fombôʼô e jam da boban.
Môt éziñe ya ékôane bemvendé, jôé na Yôsep, mbamba môt a zôsôô , 
a nji nyoñe ngap e ntyiʼan ajô a mimboon mi bôte bevok, a mbe môte yʼArimaté, tisone Beyude, a mbe a yañgeʼe éjôé Zambe. 
A nga ke be Pilat a sili mbime Yésus. 
A nga vaa wô Krôa, a vute wô éfumulu éndelé a bôôé wô e soñ é mbe mfaʼan akôm, môt a ngenane te bôéban été. 
Môs ôte ô mbe e môse ba kômesane sabat , a sabat a yeʼe taté.
Binga, e ba bebiene baa be Yésus be nga so Galilé be nga ke nsamba Yôsep, be yene soñ a avale ba bôôé e mbime Yésus, 
a be nga bulan asu ya kômesane mimbon a beôlobinda. Wôna e nté sabat a nga tabe, be nga woʼon ane abendé e né.
E môs ôsu ya sondô, be nga ke soñ ésala tyé, be bili mimbon mi ne mbamba menyum be nga mane kômesan. 
Be nga koone na akok e ntoo mvasan asu soñ; 
be nga nyiin, ve be nji koone mbime Nti Yésus. 
Mbôlô be mbe feʼe ne vema ajô di, ateme na bôte bebaé be nga yené be be be beʼe mengômesan ma faé. 
Be nga luu mesu si a woñ ôse; ve be nga jô be na: Amu jé mia jeñe nyô a vee e miñwuan été? 
A nji bo va, ve a wômôya. Simesaʼan aval avé a nga kobô mia éyoñ a mbe Galilé, 
a jôʼô na: Mona môt a yiane keeban e mo bebo mbia be mam, a yiane tyelébane Krôa, ve a yiane wômô e môse lale. 
A be nga simesane nkobô Yésus.
Nkôlaneya soñ, be nga bulan asu ya kate beyéʼé awôm a wua a bôte bevoʼo mam mete mese. 
Be mbe na: Marie Madeléne, Yôana, Marie nyia Yakob; a ba bevok mfulaʼan a be e mbe be nga kate de minlôman; 
ve nkobô te ô nga yené be be ane fianga, ajô te be nji ke buni binga bete. 
Ve Pierre a nga kôlô si a ke mbile soñ. Eyoñ a kumbu, a nga yene ve biyé bi bôô si; wôna a nga bulane nda jé a kamek e jam e nga kui.
Môse te ôbien bebaé ya be be be mbe be kelek e nlam jôé na Emaus, bebé kiliméta awôm a jia a kui Yérusalém,  
be mbe be laʼane minlañ ajô mam mese me nga boban.
E nté be mbe be laʼan a sañetan e zañe jap, Yésus a nga kui be bebé a nyiine nsamba wop. 
Ve mise map me mbe te nguleya yeme nye.
A nga jô be na: Za minlañ mia laane zañe jenan éyoñ mia wulu? Ane be nga tebe, be wôʼô ôlun. 
Wua ya be be, jôé na Kléôpas, a nga yalane nye na: Ye ô ne étam ô too Yérusalém teke yeme mam ma boban été melu ma? 
Jia? E Yésus a sili be. Be nga yalane nye na: E jam e nga kui ajô Yésus ya Nazarét, e nye a mbe nkulu mejô a ne éwôlô e mimboon a e nkobô asu Zambe a asu bôt, 
a aval avé minlô betuni miangan a bivete biangan be nga ve nye na a nyoñe mekua ya awu a tyelé nye krôa yôp. 
Bi nga too ndi minleme na e nye a ye kôté Israél, ve mbundaʼan a mam mete mese e môse lale e ñwô bi ntoo wu ane mam mete me mane boban. 
E ne bebela na binga bʼéziñe ya be bia ba te bo bia na bi kame beta nkaman; ba te kune ke soñ a, 
éyoñ be boya teke koone mbim, ba te zu jô na beéngele ba te yené be be a kate na a ne vevee. 
Bevoʼo bʼéziñe ya ba bia be be bi mbe ba te ke soñ a koone mam avale binga ba te jô; ve Nye, be nji ke nye yen. 
E nde Yésus a nga jô be na: A bôt be ne feʼe momo, a nlem ôteʼeteʼe ya buni mam mese bekulu mejô be nga jô! 
Ye Krist a nji yiane tôbane mintaé avale te a nyiin étôtoʼo jé? 
Ane a nga liti be, e Mintilane mise, e mam ma fombô nye, Ataté Môze a kalane bekulu mejô bese.
Eyoñe be nga kui bebé a e nlam be mbe be kelek, a nga yené ane môt a kômbô ke ôyab abui. 
Ve be nga yemete nye na: Tabeʼe bia be mia, amu ngôʼé é ntoo bebé, môs ô nga lumbu. A nga nyiine na baa be be be tabe. 
A too tawôlô baa be be, e nde a nyoñe fembé, a tote bifia bibotan; wôna a nga beʼe je a ve be je. 
Ane mise map me nga kuiban a be nga yeme nye; ve a nga jañe be mis. 
A be nga jôan wua a nyô mboʼo na: Ye minlem mi nji boʼo bia e mebum, éyoñ a toʼo a kobôʼô bia zen a kôñelaʼane bia Mimfufube Mintilan? 
Awolo te ebien be nga kôlô si a bulane Yérusalém a koone beyéʼé awôm a wua a bemvôé bap nsulaʼan 
e mbe be nga jô be na: E ne foʼo bebela na Nti a wômôya, a a yenéya be Simon. 
Be nga kañete jam e nga kui be be zen , a aval avé be nga yeme nye éyoñe mbeʼane fembé.
Be ngenane be kobôʼô nalé, Emien ve suan ézezañe jap a jô be na: Mvoʼé é boʼo a mia. 
Njalane woñ be nga buni na be yeneya kôn. 
Ve a nga jô be na: Amu jé minsisime mienan mi ne ntuʼulan a amu jé aval asimesane te da yené e minleme été? 
Yenane mo mam a mebo mam, mamiene le; nambaʼane ma a yenan: Nsisim ô nji bi minsôn nge bives, avale mi lôô me bili. 
A a jôʼô nalé, a nga liti be mo a mebo. 
Mbôlô, avaʼa dap été, be mbe be ngenane teke buni, a be mbe be kamek, a nga jô be na: Ye mi bili jôme ya di va? 
Be nga kee nye étune kos é too mbuban. 
A nga nyoñe je a di je ôsu viap.
Wôna a nga jô be na: E jame me mbe me jôʼô mia e nde le éyoñe te bia be mia bi ngenan na: Mam mese me ne ntilan ajô dame metiñe me Môze, e be bekulu mejô a besam me nga yiane tôéban. 
Ane a nga yooé be fek asu ya yeme Mimfufube Mintilan. 
A a nga jô be na: E nne e ne ntilane nalé na Krist a nga yiane tôbane mintaé, a a nga yiane wômô miñwuan e môse lale 
a na nkôñelane minlem asu njamane mam abé ô nga yiane kateban e be meyoñe mese amu jôé dé ataté Yérusalém. 
Mi ne bengaa yʼété. 
A mi lôô: Ma ye lôme mia e jôme Esaa wom a nga kaʼa mia, ve mia, tabaʼan e tison été, akekui mia ye jaléban a ngule ya yôp.
A nga kee be a kui mfaʼa ya Bétani, wôna a nga bete mo yôp a botane be.
A ngenan a botaʼane be, e nde a kandane be a betebane yôp.
Mfaʼa wop, éyoñe be maneya kañe nye, be nga bulane Yérusalém, njalan a beta mevak; 
a be mbe nda Zambe éyoñ ése be vaʼa Zambe akéva.
E metataʼa Ajôô a nga too, a Ajôô a mbe baa Zambe, a Ajôô a mbe Zambe. 
E nye a mbe atataʼa baa Zambe. 
Mame mese me nga boban a ngule jé, a jôm éziñ é nji boban tekeʼe nye. 
E ne ényiñ é mbe e be nye, a ényiñ éte é mbe éfufub ya bôt. 
Efufub ki ja faé e dibi été, ve dibi teke kômbô nyoñ éfufup. 
E nde môt éziñ a nga so, e nlômane Zambe, a too jôé na Yôanes. 
Môt ate a nga so na a bo ngaa a boʼolô ajô ya éfufup, a bo na bôte bese be bi mbunan vʼamu nye. 
Sake émien nye a mbe éfufube te, a mbe ve na a bo ngaa éfufube te. 
Efufubu émien a mbe, e nye a faé môt ase a zu e si ndôn nyô. 
Efufubu a nga zu e si ndôn, a si ndôn é nga boban a ngule jé, ve si ndôn teke kômbô yeme nye. 
Eyoñ a zuya e vôma wé, e bôte bé teke kômbô nyoñe nye. 
E bôte bese be nga nyoñe nye, a nga ve be ngule ya bo bone be Zambe, e ba bese ba buni e jôé dé, 
e ba be nga bialé sake a ngule ya metyi, nge nkômban éziñ ya minsôn, nge nkômbane ya be nnôme fam éziñ, foʼo ve a ngule Zambe. 
Ane Ajôô a nga bo môt, e nde a nga lôñe mvôʼô be bia, ane bi nga yene duma dé, e funaʼane étôtoʼo atyiʼi mon da nyoñ e be Esaa, njalane ne lut a mvam a bebela. 
Yôanes a kañete ajô dé a kele a yôtane yôb été na: E nye nyôna e môte me nga jôô nye na, e nyô a zu me mvus a ne ma ôsu, amu a mbe ma ôsu. 
E jôm é ne nye njalan e nje bia bese bi nga nyoñ, mvam é bete mvame yôp. 
Amu na Môze a nga ve bia metiñ, ve mvam a bebela kik bi nga so e be Yésus Krist. 
Teke môt éziñ a nga tameya yene Zambe; ve Atyiʼi Mone Zambe, e too Esaa wé e tôé, nde e nga liti bôte Zambe.
Wuna ô ne nkañetan Yôanes a nga tuʼa boʼolô, éyoñ Beyude ya Yérusalém be nga lôme Betuni a Belévit e be nye be ke sili nye na: ô ne ne za? 
Ane a nga mem, teke veʼele kat, ane a nga meme na: Sake ma me ne Krist. 
E nde be nga sili nye na: Wo jô aya? Ye wo ô ne Eli? Ane a nga jô na: Sake ma! Ye ô ne nkulu mejô? E nde a nga yalane na: Tekéʼé! 
Ane be nga jôô nye na: ô ne ñhe za? Amu bia yiane ve e bôte be nga lôme bia éyalan: wo jô womien aya? 
E nde a nga jô na: Me ne tyiñe môt a ke a yôtan afan afane na: Kômane zene Nti, aval ane nkulu mejô Ezayi a nga jô. 
E bôte be nga lôm be mbe bôte ya ngame Befarizieñ. 
Ane be nga beta nyoñe nkobô a sili nye na: Ve amu jé wo du bôt, nge ô nji bo Krist, nge Eli, nge ke nkulu mejô? 
E nde Yôanes a nga yalane be na: ma ma du bôt a mendim; ve môt éziñ a ntele mia zañ, e nyu mi nji yem, 
a zu me mvus, ve me nji bo nté nkôñe ma tiine nye ve nkole silefas. 
Mame mete me nga boban e Bétani, e kindiʼi Yordane yat, e vôme Yôanes a mbe a du bôt.
Tyé kpwaa, éyoñ Yôanes a yeneya Yésus a zaʼa nye ôsu, ane a nga jô na: Mi lôô, e mone ntômba Zambe a vaa nseme ya si ndôn! 
E nye a nee ajô me nga jô na: E nnôme fam a zu me mvus a ne ma ôsu, amu a mbe ma ôsu. 
Mfaʼa wom, me nji bo me yeme nye, ve me nga zu du bôt a mendim na Israél a yene nye. 
Ane Yôanes a nga boʼolô a jôʼô na: Me nga yene Nsisim a sisik, a funaʼane zum, a zu selebe nye e nlô yôp. 
Mfaʼa wom, me nji bo me yeme nye, ve e nyu a nga lôme ma na me du bôt a mendim, e nye a nga jô me na: Nge ô yene Nsisim a sisik, a zaʼa selebe môt e nlô yôp, e nye ñhe le, e môt a du bôt a Mfufub Nsisim. 
Avale me nga yen, e nde fe ma boʼolô na e nye a ne Mone Zambe.
E bia-tyé fok, Yôanes a ntele baa beyéʼé bé bebaé. 
Ayen a nga yene Yésus a ke a tebe, e nde a nga jô na: Mone Ntômba Zambe e nye nyô! 
Eyoñe beyéʼé bé bana bebaé be wôʼôya a kobôʼô nalé, ane be nga ke ba tôñe Yésus. 
E nde Yésus a nga buʼu tyiñ , a yene ane ba zu ba tôñe nye, nyee be na: Mia jeñe jé? Ane be nga jô nye na: Rabbi, nalé a tinane na: A Ñyeʼele; e ne ô too vé? 
E nde a jô be na: Zaʼane mi yen! Ane be nga ke, be yene vôm a too, be tabe fe e be nye valé ngumba môse te ôse: bi ne va bebé awolo awômô. 
André, monyañe Simon Pierre, a mbe wua ya bôte bebaé be nga wôʼô ane Yôanes a kobô, a ke ba tôñe Yésus. 
E môt ôsu a nga tôbane nye, a mbe Simon, e monyañe wé émien, ane a nga jô nye na: Bi yeneya Mesie, nalé a tinane na Krist. 
E nde a nga kee nye e be Yésus. Afombô Yésus a nga fombô nye, nye na: Wo ô ne Simon, e mone Yônas, wo yôbane jôé na Séfas, nalé a tinane na Akoʼo. 
E bia-tyé ya valé, e nde a nga jô na a ke e Galilé, a ke koé Filip wé. Ane Yésus a nga jô nye na: Tôñe ma! 
Filip a mbe môte ya Bétsaid, e tison André baa Pierre. 
E nde Filip ki a nga ke yene Natanaél a jô nye na: E môte Môze a nga tili e Kalate metiñ, bekulu mejô be kobô fe ajô dé, bi yeneya nye, a ne Yésus, mone Yôsep, môte ya Nazarét. 
Ane Natanaél a nga yalane nye na: Ye jôm é ne mvaé é ne ngul ya so Nazarét? E nde Filip ki a nga jô nye na: zaʼa ke yen! 
Ayene Yésus a nga yene Natanaél a zaʼa be nye, e nde a nga jô na: Etôtoʼo mon Israél ñhe ji, tekeʼe mone mvôl éziñ a too be nye. 
Ane Natanaél a nga sili nye na: Wo yeme ma aya? E nde Yésus a nga beta nyoñe nkobô a jô nye na: Te yene Filip a za loʼone wo, éyoñ wo too élé fige si, éyoñ éte me me yeneya wo. 
Ane Natanaél a nga yalane na: A Rabbi, wo ô ne Mone Zambe, wo ô ne njôô ya Israél. 
E nde Yésus ki a nga nyoñe nkobô, nyee nye na: Amu ma te kate wo na ma te yene wo ô tele élé fige si, e nde wo buni! Ke wo ye yene yen alôte valé. 
Ane Yésus a nga jôô nye na: Bebela, bebela émiene foʼo, ma jô mia na, mia ye yene yôb e yoo ne ngeññ, bʼéngele be Zambe be betek, be susuk, e nlô yôb be Mone Môt.
E mvuse valé, e môse lale, ane be nga kaʼa abôʼô aluk, e Kana ya Galilé, nyia Yésus a too abôʼô te; 
be nga bañete fe Yésus baa beyéʼé bé aluʼu te. 
Eyoñe woon a nga man, e nde nyia Yésus a nga jôô nye na: Be ntoo teke fe woon! 
Ane Yésus a nga jô nye na: A minga, bia wo bi ne za ajôô? Awolo dam e ngenane te kpwaan. 
Ane nyia a nga jô bongô bisaé na: E jam ése a ye jô mia, boʼane de! 
Nde beta minkaʼa mekoʼo mendim mi mbe valé, ntelan mfaʼa ya ntunan beyude be nga bo be tunu bebien, tañe bone be fôndô bebaé nge belaa. 
Ane Yésus a nga jô be na: Jalaʼane mevieʼe mekoʼo mana mendim; e nde be nga jalé me mendim ne lut. 
Ane a nga beta jô be na: Bietane ñhe éyoñe ji, mi ke ve môt a jôô mame ya dina; e nde fe be nga ke ve nye. 
Atyeʼe njôô dina a nga tyeʼe mendime me nga kôñelane woone ma, ve nye teke yem e mfaʼa woon a so, e bongô bisaé be nga lab mendim, be be yemek, e nde njôô dina a nga loone nluʼu minga 
a jô nye na: Môt ase a bo a tatéʼé ve e woon a ne zam , e nyô a ne te dañe zame kik, éyoñ bôte be nga bili; ve wô wo te viane baʼale woon a ne zam a zu kui aval éyoñe di. 
Jina é ne étua jam ôsu ya bitua bi mam bié; a nga bo je e kana ya Galilé, a liti bôt duma dé, ane beyéʼé bé be nga buni nye. 
E mvuse éte, a nga siliki a ke Kapernawum, émien, a nyia wé, a bobenyañ, a beyéʼé bé, ane be nga tabe valé abe melu.
Eyoñe Pak Beyude é nga bo bebé, ane Yésus a nga beta bet e Yérusalém. 
E nde a nga koone bôte ntaʼan e nda Zambe été: a ba ba kuane benyak a mintômba a bezum, a ba ba tyendé bemoné, 
ane a nga bo nkasa a minsinga minko, a titane bese be kôlô nda Zambe été a kui atan baa be mintômba a benyak, a nga tyamelane moné betyendé moné, a sôʼôlô fe betebele bab e si. 
A jô bôte ba kuane bezume na: Vaʼane me biôme bite va, te mia bo nda Esaa wom nda minkuan. 
Eyoñe éte beyéʼé bé ba zu simesane jam e ne ntilane na: Nyeʼan ma nyeʼe nda jôé wo ye wôé ma. 
E nde Beyude be nga nyoñe nkobô a jô nye na: Za ndem éziñ wo liti bia na wo yiane foʼo bo mame wo bo ma? 
Ane Yésus a nga yalane be a jô na: Tyamane nda Zambe nyô, ma ye beta telé je tetele ve melu mela mela. 
E nde Beyude ba zu jô nye na: Melôñ, ya nda Zambe nyô me nga sili mimbu mewôme menyiin a misaman, ve mfaʼa wôé, wo ye beta telé je tetele ve melu mela mela! 
Nde nye ke a mbe a kobôʼô ajô nda Zambe ya nyôle jé émien. 
Ve éyoñ a wômôya a kôlôʼô miñwuan, ane beyéʼé bé be nga simesane na a nga kobô be ajô te, e nde be nga buni Mintilan a ajô Yésus a nga kobô.
Eyoñ Yésus a nga too e Yérusalém, abôʼô Pak été valé, ane bôt abui be nga buni nye, amu be nga yen bitua bi mam a mbe a boʼok. 
Ve Yésus émiene kik, nye teke dañe tabe be ndi, amu a mbe a yeme be bese, 
a teke mfi éziñ asu dé na môte mfe a kañete nye ajô ya be môta binam; amu na émien a mbe a yeme jam e ne môta binam e nlem été.
Môt éziñ a nga too e nsamba Befarizieñ, njôô Beyude, a too jôé na Nikôdem. 
E nde môt ate a nga ke e be Yésus a alu a jô nye na: A Rabbi, bi yemeya na ô ne ñyeʼele bôt, ô nga so e be Zambe; amu teke môt éziñ a ne bo bitua bi mam wo bo, nge Zambe a se ke be nye. 
Ane Yésus a nga nyoñe nkobô a jô nye na: Bebela, bebela émien, ma kate wo na, nge môt teke bialé mfefé, a se ngul ya yen Ejôé Zambe. 
E nde Nikôdem a jôô nye na: Môt a ne beta bialé aya éyoñ a nto nnôm? Ye na a bulane ke nyiin abume be nyia, éyoñe te a beta bialé? 
Ane Yésus a nga yalane na: Bebela, bebela émien, me ma kate wo na, nge môte teke bialé a mendim a Nsisim, a se ngule ya nyiin Ejôé Zambe; 
e jôme ja bialé a minsôn é ne minsôn, a e jôme ja bialé a Nsisim é ne nsisim; 
te wo vembe amu ma jô wo na: Mia yiane bialé mfefé. 
Evuñulu ja vuñ mfaʼa ja kômbô, wo wôʼô je éduñ, ve ô nji yem e mfaʼa ja so, nge mfaʼa ja ke; avale té fe e né a môt ase a bialé a Nsisim. 
E nde Nikôdem a nga yalan a jô nye na: Mame mete me ne boban aval avé? 
Ane Yésus ki a nga yalan a jô nye na: E wo ô ne ñyeʼele ya Israél, ye wo yiane dimi mame mete? 
Bebela, bebela émien, ma jô wo na bia kobô ajô bia yem, a bia boʼolô e jôme bi nga yen, ve jame bia kañete mi nji kômbô nyoñe de. 
Eyoñ ma kate mia mame ya si ndôn, mi teke yebe, mia ye buni aya nge ma kate mia mam ya yôp? 
Tekeʼe môt éziñ a nga tameya bet e yôp, foʼo ve nyô a nga so yôb a suse si nye a ne Mone Môt. 
Aval ane Môze a nga tyelé nyo mvot akône nlinga yôb e fé été, avale te fe Mone Môt a yiane tyeléban e yôp 
na, e môt ase a buni nye, a bi ényiñe ya nnôm éto. 
Amu Zambe a nga dañ nyeʼe si nyô, nde a nga ve atyiʼi Mone dé, ajô te e môt ase a buni nye, a ne teke jañ, ve bi ényiñ ya nnôm éto. 
Amu na Zambe a nji lôme Mon wé si nyô amu na a tyiʼi si nyô mejô, ve na si ndôn é bi ényiñ amu Mon. 
E môt a buni Mon a ne teke ajô; ve nyô ki a nji buni, nye ajô dé e tyiʼiya, amu a nji buni jôé atyiʼi Mone Zambe. 
Ntyiʼan ajô ô ne na, éfufub é nga zu e si ndôn, ane bôte be nga viane nyeʼe dibi alôt éfufub; amu mimboone miab mi mbe abé . 
Amu na e môt a bo mbia be mam a nji nyeʼe éfufup, a teke ke mfaʼa éfufub é né, amu mimboone mié mi za kulan. 
Ve môte ki a bo mame bebela, e nye a ke éfufup, mimboone mié mi yenéé na mi nga boban e be Zambe.
E mvuse ya valé, ane Yésus baa beyéʼé bé be nga ke e si ya Yudé, a ntoo wé, baa be be, a du bôt. 
Yôanes fe a mbe a du bôt e mendime me Ayinôn, bebé a Salim, amu mendim me mbe abui valé; bôte be nga zu ñhe a duban. 
Eyoñe te be ngenane te wua Yôanes e nda mimbôk. 
Ane nsañetane nkobô éziñ a nga boban ajô ntunan e zañe beyéʼé be Yôanes a mone Yude éziñ. 
E nde ñhe be nga ke e be Yôanes a jô nye na: A Rabbi, e môt mia nye mi mbe e kindiʼi Yordane yat, e nyô ô nga kañete ajô dé, ke nye a nga du bôte nyô, a bôte bese ba mane ke e be nye. 
Ane Yôanes a nga yalan a jô na: Môt a se ngul ya nyoñe jôme si jôme kala éziñ, nge é nji bo nye mveane ya yôp. 
Miabebien mi ne ma bengaa ane me nga jô na, sake ma me ne Krist, ve na, me me ne nye nlôman ôsu. 
E môt a bili mbom, e nye a ne nnôm; ve môt a ne mvôé ki, a tebe nye fefe, a wôʼô ane a kobô, a fônôk, amu a wôʼô tyiñ nluʼu minga. E nde mevaʼa mame mete me nto njalan. 
Nye a yiane nenenen, ve me ki ma yiane wulanwulan si.
E nyô a so yôb a ne bôte bese e nlô yôp; e nyô a so e si a ne jôme ya si, a kobô fe mame ya si; ve nyô a so e yôp a ne bôte bese e nlô yôp; 
e jam a nga yen a wôk nde ete, a kañete ane ngaa yʼété, ve teke môt a kañese nyoñe nkañetane wé. 
E môt a nyoñ e mvaʼa a tyik a kpwelé ndeme ya na Zambe a ne bebela. 
E nyô Zambe a nga lôm a kobô mejô me Zambe, amu Zambe a ve nye Nsisim teke vek. 
Esaa a nyeʼe Mon, e nde fe a nga ve nye mame mese e wo été. 
E môt a buni Mon, a bili ényiñe ya melu mese; e nyô ki a nji buni Mon, aa voʼo yen ényiñ, ve ayaa Zambe da kôm éto e be nye.
Eyoñe Yésus a nga yeme na Befarizieñ be wôʼôtaneya na Yésus a nga bi beyéʼé abui a du fe bôt abui alôte Yôanes, 
ve bebela a too na sake Yésus émien e nye a mbe a du bôt, beyéʼé bé e mbe be mbe be du bôt. 
E nde Yésus a nga kôlô e Yudé a bulane ke e Galilé. 
A nga to na a ke tulan e Samari. 
Ane a nga ke kui e tisone ya Samari é to jôé na Sikar, bebé a si Yakob a nga ve Yôsep, mone wé. 
Anjeñe Yakob e mbe vôm ate. Eyoñe Yésus a teʼeya a dulu, e nde a nga tabe si e nkôm anjeñ; bebé awolo samane. 
Minga éziñ ya Samari a nga zu lab mendim. Ane Yésus a nga jô nye na: Vaʼa ma mendim ya nyu. 
Beyéʼé bé kik be maneya ke e tisone na ba ke kuse bidi. 
E nde minga ya Samari a nga jô nye na: A nto aya, wo mone Beyude, wo sili ma ngone Samari mendim ya nyu? Amu Beyude baa be bôte ya Samari be ne te fulane mam. 
Ane Yésus a nga nyoñe nkobô a jô nye na: Nge wo too yeme éfaʼa Zambe a yeme fe môt émien a jô wo na: Nyuʼu me mendim, ve ô ye viane jaʼajaʼé nye, a nye ki a te ye ve wo mendime mʼényiñ. 
E nde minga kʼa nga jô nye na: A Nti, wô teke nlônga ya labe wô, anjeñ kʼédok, wo ye soo mendime mʼényiñe vé? 
Ye wo dañ ésaa wongan Yakob, e nye a nga ve bia anjeñe di, émien a nga nyu fe de baa be bon a biyeme bié? 
Ane Yésus a nga yalane nye na: E môt ase a nyu mendime ma a ye beta wôʼô évé. 
Ve nyu ki a ye nyu mendim ma ye ve nye, a ye bo te fe beta wôʼô évé akekui nnôm éto; amu mendim ma ye ve nye, ma ye bo nye anjeñ e nleme wé été, e nde da kui mendime mʼényiñe ya melu mese. 
E nde minga a nga jô nye na: A Nti, ke wo ve ñhe foʼo me mendim mete, me bo te beta wôʼô évé nge zu ke labe mendime vana. 
Ane Yésus a nga jô nye na: Kele loone nyônnôm, ô beta zu va. 
E nde minga a nga yalan a jô nye na: Me nji bi nnôm; ane Yésus a nga jô na: Wo kobô mvaé na me nji bi nnôm. 
Amu na ô biya beyôme betaan, ve nyô ki ô bili éyoñe ji a nji bo nyonnôm: vôm ate nye wo kobô bebela. 
E nde minga a zu jô nye na: A Nti, ma yene na ô ne nkulu mejô. 
Bʼésaa bangan be nga kañe Zambe e nkôle wuna, ve mi mia viane jô na, e vôme ba yiane kañe Zambe a ne Yérusalém. 
Ane Yésus a nga jô nye na: Buniʼi ma, a minga, amu éyoñ da zu e nje mia ye bo teke fe kañe Tate jaʼane e nkôle yôb va, nge ki Yérusalém. 
Mfaʼa wônan, mia kañ e jôme mi nji yem; ve mfaʼa wongan, bia kañ e jôme bia yem, amu nyian ô ne jôme ja so e Beyude. 
Ve awolo da zu, e soya ke so, éyoñe bôte ba kañe Zambe nya nkañane ba ye kañe Tate a nsisim a bebela; amu Tate a yi na avale bôte te e kañe nye. 
Zambe a ne nsisim , a bôte ba kañe nye, ba yiane kañe nye a nsisim a bebela été. 
E nde minga a nga jô nye na: Ma yeme na Mesie a ye so, a to jôé na Krist; éyoñe Mesie ate a ye so, a ye kate bia mam meseseʼe. 
Ane Yésus a nga jô nye na: Ke ma te ma kobôô wo nyô. 
Be laʼane nalé, e nde beyéʼé bé ba zu suan, be nga semé foʼo na baa minga ba laane minlañ. Ve teke môt éziñ a nga jô na: Wo sili nye jé, nge na mia nye mia laane jé? 
Ane minga a nga liʼi nkaʼa mendim wé ô tele, a kele tison, a nga ke a jô bôte na: 
Zaʼane yenane môt a te mane kate ma e mame mese me nga bo: ye sake nye a ne bo Krist nga? 
E nde bôte be nga ke so e tison a zu be Yésus. 
E zañe valé, beyéʼé be nga yeʼelane nye be jôʼô na: A Rabbi, ke wo tame ñhe di! 
Ane nye kʼa nga jô be na: Bidi ma yiane di, mi nji yeme bie. 
Beyéʼé be nga ke ba sili zañe jab na: Ye môt éziñ a ne nye mveane jôme ya di? 
E nde Yésus a zu jô be na: Bidi biam bi ne na ma yiane bo nkômbane môt a nga lôme ma, a tuʼa kôme bo ésaé jé. 
Ye miaa jô ke na, den ngon ényin, mekoé bidi ma ye taté? Ajô te ma jô mia na, lômane mis, mi fombôʼô, amu mefub me nto éfumulu ne fuum a bitôtôlô bidi ya koé. 
E nyô a koé bidi a nyoñeya maʼan a kôane fe bibuma asu ényiñ ya melu mese, e môt a mias a nga yene ñhe avak baa môt a koé avale da. 
Bebela ébuk a ne vôme nyôna, môte mfe nye a mias, e mfe ki e nye a koé. 
Me nga lôme mia mi ke koé e jôme mi nji wu njuk; bôte befe be nga mane wu njuk, ve mia ki mi nga zu fubu e vôme be nga wu njuk. 
E tisone, éte été, bôt abui ya nsamba Besamariteñ be nga buni nye amu nkobô minga a nga ke a kañete na, a maneya kate ma e mame mese me nga bo. 
Eyoñe Besamariteñ be nga zu kui e be Yésus, ane be nga yeʼelane nye na a tabee e be be; e nde a nga tabe valé tañe melu mebaé. 
Bôte be nga dañe beta buni amu ñyeʼelane wé émien, 
be nga jô minga ate na, bi nji fe beta buni amu nkañetane wôé, amu na bia bebien bi wôʼôya, bi yemeya fe na môte ate e nye a ne Nyii bôt ya si ndôn.
E mvus melu mete mebaé, ane a nga kolô vôm ate a ke e Galilé. 
Amu Yésus émien a nga kôme jô na, e nkulu mejô a nji bi ésemen e si jé émien. 
Akui a nga ke kui e Galilé, bôte ya Galilé be nga nyoñe nye, amu be nga yen e mame mese a nga bo e Yérusalém e môs abôk, amu na be fe be nga too abôʼô té. 
E nde a nga beta ke e Kana ya Galilé, e vôm a nga kôñelane mendim woon. Nde môt éziñ a mbe Kapernawum valé, a too évet bezimbi be njô bôt, mone wé a konôk. 
Eyoñe môt ate a wôʼôya na Yésus a soya e Yudé a kele e Galilé, ane a nga ke e be nye a yeʼelane nye na a siliki a ke saé mone wé, amu a nto bebé ya wu. 
Ane Yésus a nga jô nye na: Nge mi te yene bitua bi mam a mendem, mi teke buni. 
E nde évet bezimbi é nga jô nye na: A Nti, jikaʼa siliki, nté mone wom a ngenane te wu ma. 
Yésus nyee nye na: Kele wo ke, nyo mon a vee. Ane môt ate a nga buni éfia Yésus a nga jô nye, e nde fe a nga ke. 
A ngenan a silikiʼi, ane bebo bisaé bé be nga zu tôbane nye, a kate nye na: Nyo mon a nyiñeya. 
E nde a nga sili be awolo mongô a nga bo mvoʼé; ane be nga jô nye na: Angôʼé, awolo zamgbwale, ane ayôñ e nga mane nye nyôl. 
Eyoñe té ésaa mon a nga simesane na, awolo te ebien, e nde Yésus a nga jô nye na: Nyo mon a vee, ane môt ate a nga buni, baa ngumba nda wé ôse. 
Jina é ne étua jame di e ne di baa Yésus a nga beta bo, a soʼo e Yudé a kele e Galilé.
E mvuse mame mete, e nde abôʼô beyude e nga bo, ane Yésus a nga bet a ke e Yérusalém. 
E Yérusalém valé, e mfaʼa ya mbé mintômba, beta ndame tam a nga too, be loʼone je e nkobô ébre na Bétzéta, é bili beta biyas bitan e mbési, 
vôm ate e nye bizuʼu minkôkon bi nga bôô: mindindim, miñyeyem a mimbôbôk, mi mbe mi yangeʼe na mendim me fôʼôsan; 
amu éngele a mbe a sisik ébata mingum biyoñ a zu fôʼô mendim, a e môt yʼôsu ase a mbe a sisik éyoñe mendim ma fôʼôsan, a nga bo mvoʼé , jaʼane ôkone wé ô mbe zʼavale ôkonôô. 
Môt éziñ a mbe valé, a koneya tañe mimbu mewôm melal a muam. 
Eyoñe Yésus a yeneya nye a bôô si, a yemeya fe na a mbili ôkone te ayap, e nde a nga jô nye na: Ye wo kômbô bo mvoʼé ? 
Ane nkôkon ô nga yalane Yésus na: A Nti, me nji bi môt a ne bo na, éyoñe mendim ma kumutu, a ke wua ma étam été; éyoñe me ngenan me kelek, môte mfe a viane señesan ma ôsu. 
E nde Yésus a nga jô nye na, kôlôʼô si, nyoñe ôkala wôé ô wulu! 
Ane môt ate a nga bo mvoʼé été été, a nyoñe énoñe jé a wulu. Môs ôte ô mbe môse Sabat. 
Ane Beyude be nga jô môt a nga yete na: Ke den a ne Sabat, ajô te ô nji bi ngule ya beʼe énoñe jôé. 
E nde nye kʼa nga yalane be na: E môt a te bo ma mvoʼé e nye a te jô me na: Bekeʼe énoñe jôé ô wuluu. 
Eyoñ éte be nga sili nye na: E môt a te jô wo na: Bekeʼe ô wuluu a ne za? 
Ve môt a nga saéban a nji yem za a nga saé nye, amu Yésus a nga sôlan, éyoñ abui ndula bôt a sulaneya vôm ate. 
E mvus éte, ane Yésus a nga ke koone nye e nda Zambe été a jô nye na: O lôô ane ô nto mvoʼé , te ñhe wo beta sem, e jam da lôt nsem e za bi wo. 
Ane môt ate a nga ke, a nga ke a kañete Beyude na Yésus nye a nga bo nye mvoʼé . 
Beyude ki be nga viane feme Yésus, amu na a nga bo mame mete e môse Sabat. 
E nde Yésus a nga yalane be na: Esaa wom a bo ésaé a zaʼa kui éyoñe ji, a ma fe ma bo ésaé. 
Beyude be nga beta ñhe dañe jeñe jeñ na be wôé nye, amu na, a nji tyame ve atiñe Sabat étam, a tuʼaya fe beta jô na Zambe a ne Esaa wé, a nga bo émien a Zambe nté nkôñe wua.
Ane Yésus a nga yalan a jô be na: Bebela, bebela émien, ma kate mia na, Mon a se ngule ya bo a nye émien e jôm a nji yen Esaa a boʼok; amu na e mam Esaa a bo, Mon a bo fe me avale da. 
Amu na Esaa a nyeʼe Mon a liti fe nye e mame mese a bo, a ye fe liti liti nye e mame ma dañe mana, na mia bebien mi bo feʼe ne vema. 
Aval ane Esaa a wômôlô mimbim a ve ényiñ, avale te fe Mon a ve ényiñ e be môt ase a kômbô ve. 
Esaa a nji ve môt éziñ mekua, amu a nga ve Mon ngul ya tyik ajô ese, 
e nde bôte bese ba ve Mon ôluʼu be vaʼa fe Esaa ôluʼu avale da; e môt a nji ve Mon ôluʼu a ne fe teke ve Esaa a nga lôme nye ôluʼu. 
Bebela, bebela émien, ma jô mia na e môt a wôʼô mejô mam a buni fe e Nyô a nga lôme ma, môt ate a mbili ényiñe ya melu mese, a nji zu vôm ya ntyiʼane mejô, amu a lôteya a kôlôʼô awu a kui ényiñ. 
Bebela, bebela émien, ma jô mia na, awolo da zu, e soya ke so, éyoñe mimbim mia ye wôʼô tyiñe Mone Zambe, e bôte ba ye wôʼô je mbe ba ye nyiñ. 
Aval Esaa a bili ényiñ e be émien, avale te fe a nga ve Mone na nye fe a bi ényiñ e be émien. 
E nde fe a nga ve nye ngul éjôé ya tyiʼi mejô, amu na a ne Mone Môt. 
Te mia vembe jame te, amu awolo da zu, awolo bôte bese be ne e mesoñ ba ya wôʼô tyiñe jé; 
bevok, e ba be nga bo mbamba be mam, ba ye wômô a nyoñ ényiñ, e ba bevok, e ba be nga bo mbia be mam, ba ye wômô a nyoñe mekua. 
Me nji bi ngule ya bo jam éziñ a mamien étam; avale ma wôk, e nde ma tyik, a ntyiʼane wom ô ne zôsôô , amu me nji jeñ nkômbane wom, ma jeñ ve nkômbane môt a nga lôme ma.
Nge ma tyiʼi mamiene mvaʼa, e mvaʼa ma tyik a nji bo bebela. 
Môte mfe e nye a tyiʼi mvaʼa ya be ma, a ma yeme na e mvaʼa a tyiʼi ma a ne foʼo bebela. 
Mia bebien mi nga lôme bôt e be Yôanes, ane a nga tyiʼi mvaʼa ntyiʼane bebela. 
E mvaʼa ma tyik, me nji nyoñe nye e be môta binam, ve ma kobô mame ma na mi bi ényiñ. 
E môt ôsu a mbe lambe a yôñ e vaʼa fe éfufup, ve mi nga kômbô vak a éfufub jé ve mon étun éyoñ. 
Ve me ki me bili nkañetan wo dañ wu Yôanes: amu mingume mi mam Esaa wom a nga ve me na me bo, e mame ma bo mete e me ma liti na Tate a nga lôme ma. 
A Esaa wom a nga lôme ma e nye a tyiʼi mvaʼa ya be ma. Ve tekeʼe éyoñ éziñ mi nga kômbô vôʼôlô tyiñe jé nge yene kik e mam a liti, 
a mi nji bi mejô mé me too mia e minlem été, amu na, e nlômane wé a nga lôm, mia bebien mi nga ben mi buniʼi wô. 
Mia ke mia fas Mintilan, amu mia bebiene mia yene na, ényiñe ya melu mese, mi ne nyoñ je été; a Mintilane mite mibien, mia boʼolô ajô dam. 
Ve mia ben mi zaʼa be ma na mi bi ényiñ. 
Me nji nyoñe duma éziñ e be bôt; 
ve ma yeme mia, mi nji bi nyeʼane Zambe e minlem. 
Me nga so a jôé Esaa wom, e nde mia bene nyoñe ma; nge môte mfe a ke ñhe so a jôé dé émien, nyuli ate e nye mia ye nyoñ. 
Mi ne ngul ya buni aya, mia mia yeme nyoñe ve duma da so e zañe jenan, ve duma da so e be Zambe étam kik, mi te jeñe de? 
Te mia simesane na ma ma ye somane mia e be Tate; Môze nye a ye somane mia, e Môze mi too nye ndi. 
Amu na, nge mi to foʼo buni Môze, nge mia buni fe ma; amu a nga tili e mame ma tinane ma. 
Nge mi nji buni e mam a nga tili, e mame ma kobô, mia ye buni me aya?
E mvuse valé, ane Yésus a nga téé a dañe mañe me Galilé ya Tibériad, e kindiʼi ya yat. 
Nkunda bôt anen wo zu wo tôñe nye, amu be nga yen bitua bi mam a nga bo e be minkôkon. 
E nde ñhe Yésus a nga ke e nkôle yôp, a ntoo wé, baa beyéʼé bé. 
Valé Pak é ntoo bebé, abôʼô Beyude. 
Eyoñe Yésus a lômeya mis a lôbô, a yen ane beta nkunda bôt a zu be nye, e nde a nga jô Filip na: E ne bia ye ke kuse belet vé na bôte ba be di? 
A nga jô nalé a veʼele nye; amu émien a mbe a yemek jam a ye bo. 
Ane Filip a nga yalane nye na: Belet tañe bedenié mintete mibaé, é voʼo yiane môt ase na a nyoñe ve mon ôfus. 
E nde ñyeʼé wé wua, André, monyañe Pierre a zu jô na: 
Mongô éziñ a ne va, a bili belet étaan a kos ébaé: ve jôme té é ne jé asu abime abui bôte di? 
Ane Yésus a nga jô na: Joʼane bôt e si. Biloʼo bi mbe abui vôm ate. E nde ñhe beyôme befam, tañe bebé toyini étaan, be nga mane tabe si. 
Ane Yésus a nga nyoñe belet nyô, a mane ve akéva, a ye kab je bôte be nga tôtoone si, kose fe avale da, abim ese be nga kômbô. 
Eyoñe be maneya jaé, e nde a nga jô beyéʼé bé na: Kelane mia toʼé afufus ese da te buk, jôm éziñ é bo te ja ntuk. 
Ane be nga tôkane afufuse nga buk, e belet étaan ya bôte ba be nga di, be jalé minkoé awôm a mibaé. 
Ayene be nga yen étua jam a nga bo, bôte be nga ke ba jô na: E bebela, e môte nyô e nye a ne nkulu mejô a zu e si ndôn. 
Eyoñe Yésus a yemeya na ba kômbô zu bi nye a ngule na be tele nye njô bôt, ane a nga kôlô valé a sôlan, a beta bulan e nkôle yôb émien étam étam.
Eyoñe ngôʼé é boya, ane baa beyéʼé bé be nga siliki e mfaʼa ya mañ 
be kele dañe éfunga été a ke e kindiʼi mañe ya Kapernawum. Dibi e maneya vin, Yésus a ngenane teke zu koone be, 
ngul évuñulu kik é nga vuñ e mañ été va. 
Eyoñe be fuleya éfunga e nté bestad mewôm mebaé a betaan, nge mewôm melale kik, ane be nga yene Yésus a zaʼa a wulu e mañe mañ yôb a ntoo bebé a éfunga, e nde be nga ko woñ. 
Ane a nga jô be na: Mamiene le, te koone woñ. 
Be nga kômbô ñhe na be nyoñe nye éfunga été, a été été, ane éfunga é nga kui kindik, vôm be nga ke.
Bia-tyé, e nkunda bôt ô mbe ô tele e kindiʼi mañe ya yat, be nga yene na éfunga éfe é nji bo vôm ate, foʼo ve jia jia, a na Yésus baa beyéʼé bé be nji dañ éfunga jia, beyéʼé be nga ke foʼo vʼétam étam. 
Ane bifunga bife bi nga ke so e Tibériad a zu bebé a vôme bôte be nga di bidi éyoñe Nti a nga mane ve akéva. 
Eyoñe nkunda bôte wuna ô nga yene na Yésus a nji bo valé, jaʼane beyéʼé bé, ane be nga dañ e bifunga bite a ke ba jeñe Yésus e Kapernawum. 
Ayene be nga yene nye e kindiʼi mañe ya yat, ane be nga jô nye na: A Rabbi, wo te zu vana éyoñ évé? 
E nde Yésus a nga nyoñe nkobô a jô be na: E bebela, bebela émien, ma jô mia na, mia jeñe ma sake amu na mia te yene bitua bi mam, vʼamu na mia te di belet a jaé. 
Boʼan ésaé bidi, sake bidi bia ndaman, ve bidi bia tabe akekui ényiñe ya nnôm éto, bidi Mone Môt a ye ve mia, amu e nye Zambe Esaa a nga kpwele ndem. 
E nde ñhe be nga jô nye na: Bia yiane bo jé ane bia ye bo bisaé bi Zambe? 
Ane Yésus a nga yalane be na: Esaé Zambe é ne na mi buniʼi e môt Zambe a nga lôm. 
E nde be ke be nga jô nye na: Ndeme éziñ fé wo bo na bi yen a buni wo? Jé foʼo wo bo? 
Amu na bʼésaa bangan be nga di manna e fé été, avale Ntilan ô ne na: Me nga ve be belet ja so yôb na be di. 
Ane Yésus a nga jô be na: E bebela, bebela émien, ma kate mia na, sake Môze nye a nga ve mia belet ja so yôp, Esaa wom e nye a ve mia benyaa bidii ba so yôp. 
Amu na belet Zambe e nje é ne môt a so yôb a zu ve si ndôn ényiñ. 
E nde be nga jô nye na: A Nti, ke wo ve ñhe foʼo bia belet éte kom ése. 
Ane Yésus kʼa nga jô be na: Ke ma me ne belet ya ényiñ, e môt a zu be ma, aa ye wôʼô zaé, a môt a buni ma, aa ye wôʼô évé ne tya. 
Ke me nga mane kate mia, mi yene fe ma, ve mi teke buni. 
E bôte bese Tate a ve ma ba ye zu e be ma, a môt ase a zu be ma maa ye wua nye atan, 
amu me nga so yôp, sake na me bo nkômbane wom mamien, ve nkômbane môt a nga lôme ma. 
E nkômbane môt a nga lôme ma kik ô ne na, e bôte bese a nga ve ma, me bo te veʼele jañele wua ya été, ve na me wômôlô be bese e môse wo ye suʼulan. 
Amu na nkômban Esaa wom ô ne na, e môt ase a yene Mon a buni fe nye, a bi ényiñe ya melu mese, a mamien ma ye wômôlô nye e môse wo ye suʼulan. 
Beyude be nga ke ñhe ba soʼo nye amu a nga jô na: Ma me ne belet ja so yôp, 
be nga ke ba kobô na: Ye sake Yésus mone Yôsep nyô, e nye bia bebien bia kôme yem ésaa baa nyia? Ve amu jé a nga zu jô éyoñe jina na, me nga so yôp? 
E nde Yésus a nga nyoñe nkobô a jô be na: Te mia kôsa ke mia nyiñ. 
Tekeʼe ne môt éziñ a ne zu be ma nge Tate a nga lôme ma a nji zu a dutu nye, a mamien ma ye wômôlô nye e môse wo ye suʼulan. 
Amu Ntilan ô ne e bekalate bekulu mejô na: Bôte bese ba ye nyoñe ñyeʼelane Zambe. E môt ase a maneya wôʼô mame ma so be Tate a nyoñe ñyeʼelan été, môt ate nye a zu be ma. 
Môt éziñ a nji yene Tate, nga foʼo ve nyô a nga so be Zambe, e nye a nga yene Tate. 
Bebela, bebela émien, ma kate mia na, e môt a buni e nye a bili ényiñ ya nnôm éto. 
Ma me ne bidi ya ényiñ. 
Bésaa benan be nga di manna e fé été, e nde fe be nga mane wu. 
Ve belet nyuna kik é ne bidi bia so yôb na, e môt a di je a bo teke wu. 
Ma me ne vevea belet a nga so yôp; nge môt éziñ a dii belet éte, a ye bi ényiñ ya nnôm éto, e nde fe e belete ma ye ve é ne minsône miam asu ényiñe ya si nyu. 
Beyude be nga ke ñhe ba wôman e zañe jab a jô na: Aval avé môte nyô a ne ngule ya ve bia minsône mié na bi di? 
Ane Yésus a nga jô be na: Bebela, bebela émien, ma kate mia na, nge mi teke di minsône mi Mone Môt, a nyu fe metyi mé, ényiñ é se ngul ya bo be mia. 
E môt a di minsône miam a nyu fe metyi mam a bili ényiñe ya nnôm éto, a mamien ma ye wômôlô nye e môse wo ye suʼulan. 
Amu minsône miam mi ne benya bidii, a metyi mam me ne benya menyuu. 
E môt a di minsône miam a nyaʼa fe metyi mam e nye a too be ma, a ma fe me too be nye. 
Aval ane Tate a bili ényiñ a nga lôme ma, ajô te ma nyiñ amu Tate, avale te fe e môt a di ma, nye fe a ye nyiñ amu ma. 
E belete nyô é ne nyô é nga so yôp, sake aval ane nyô betate benan be nga di, be mane fe wu, e môt a di belete nyô a ye nyiñ ényiñe ya melu mese. 
E mame ma a nga kobô a yeʼeleʼe bôt aba Zambe ya Kapernawum.
Beyéʼé bé abui, éyoñe be maneya vôʼôlô nye, be nga jô na: Nkobô wu ô ne ayet; za a ne wôʼô wô? 
Eyoñe Yésus a yemeya e nleme wé été na beyéʼé ba soʼosane nye ajô te, ane a nga jô be na: Ye jame di da kolé mia ôbak? 
E nga ye ke kui aya nge mi nga ye yene Mone Môt a betek a ke yôb mfaʼa a nga taté tabe? 
Nsisime ñwô wo ve ényiñ, ve minsôn mi nji volô jôm éziñ; e mame me nga kobô mia me ne nsisim , me too fe ényiñ. 
Ve bôte bʼéziñ be ne be mia, be ne teke buni; amu Yésus a mbe a yemek aso atataʼa beza be mbe te buni a za a ye koñe nye. 
E nde a zu jô na: Ajô te ñhe me nga kate mia na, teke môt éziñ a ne zu e be ma, nge a nji nyoñe jame te ane ngab e be Tate. 
A taté éyoñ éte, beyéʼé bé bevoʼo abui be nga lume nye mvus, teke fe veʼele beta wuluu nye nsamba. 
E nde ñhe Yésus a nga jô beyéʼé awôm a bebaé na: Ye mia fe mia kômbô kôlô a ke? 
Ane Simon Pierre a nga yalane nye na: A Nti, bia ye ke e be za mfe? Ke wo ô bili mejô mʼényiñe ya nnôm éto, 
e nde fe na, mfaʼa wongan, bi maneya buni a bi yemeya na wo ô ne Mfufubu Zambe. 
Ane Yésus a nga yalane be na: Ye mamien me nji tob mia bôt awôm a bebaé? Ve, môte wua ya be mia a ne satan . 
A nga kobô ajô Yudas, mone Simon Iskariôt; amu e nye a ye koñe nye, a too fe môte wua ya beyéʼé awôm a bebaé.
E mvuse mame ma, Yésus a nga ke a lôtan e Galilé; a nji fe kômbô wulu e Yudé amu Beyude be mbe be jeñe na be wôé nye. 
Valé étôkan Beyude ba loone na bibem é nto bebé, 
e nde bobenyañe bé be nga jô nye na: Kôlôʼô mu, ô ke Yudéa, beyéʼé bôé be yene ñhe fe e mame wo bo. 
Amu na, môt éziñ a se ngule ya bo jam asoé nge a jeñe na a yené; e vôme wo bo e mame ma, litiʼi womiene bôt. 
Bobenyañ be mbe foʼo teke buni nye. 
E nde Yésus a nga jô be na: Eyoñ jam é ngenan te kpwaan, ve éyoñ jenan é ne nkôman kom ése. 
Bôte ya si nyô be se ngule ya siñe mia, ve ba siñe ma, amu ma tyiʼi mvaʼa na mimboone miab mi ne abé . 
Mfaʼa wônan, betan, mi ke abôk; ve mfaʼa wom maa ye ke tame bet a ke abôʼô te, amu éyoñe jam é ngenane te kpwaan. 
Eyoñ a maneya kobô nalé, ane nye a nga liʼi a too e Galilé.
Ake bobenyañ be nga mane ke abôk, ane nye fe a nga téé a ke, sa éngengeñ, ve aval ane asoé. 
Beyude be nga ke ñhe ba jeñe nye abôk été be jôʼô na: A ne vé? 
Abui menyiñ e nga bo ñhe e bôte bôt ajô dé. Bevoʼo be jôʼô na a ne mbamba môt, ba bevoʼo na, tekeʼé, a viane yale bôt zene fe. 
Ve môt éziñ teke kobô ajô dé bôte be wôʼôk amu be ko Beyude woñ. 
Eyoñ abôʼô e nto ézezañ, ane Yésus a nga a zu nyiin e Nda Zambe, a nga yeʼele bôt. 
E nde beyude be nga semé be jôʼô na: Zʼavale ñyemane môte nyô a yeme mintilane di, nye teke mie yeʼé! 
Ane Yésus a nga nyoñe nkobô a jô na: Miñyeʼelane miam mi nji bo émiam, ve mi mi môt a nga lôme ma. 
Nge môt éziñ a kômbô bo nkômbane wé, a ye yem a miñyeʼelan, nge mia so be Zambe, nge ke na ma kobô ajô dame mamien. 
E môt a kobô ajô dé émien, a jeñe fe ve duma dé émien; ve nyô ki a jeñ duma môt a nga lôme nye, e nye a ne bebela, a ékotekot éziñ é nji bo be nye. 
Ye sa Môze nye a nga ve mia metiñ? A teke môt éziñe ya be mia a bo ane metiñ mete ma jô. Amu jé mia jeñe na mi wôé ma? 
E nde bôt be nga yalane na: Mbia nsisim a bili wo, za a jeñe na a wôé wo? 
Ane Yésus a nga nyoñe nkobô, nyee be na: Me nga bo ve jame da, nde mia bese mia semé. 
Mbôl Môze a nga ve mia atiñ ntyiʼan atyel, akôsa bo e nji so be Môze, e nga so e be bôbetô, e nde mia tyiʼi môt atyel jaʼane e môse Sabat. 
Nge môt a tyiʼiban atyel e môse Sabat, a nji tyam atiñe Môze, ve amu jé mia viane wôʼô ôlun a yaa ma amu na ma ke bo ngumba môte mvoʼé e môse Sabat! 
Te mia tyiʼi mejô e ñyenane ya mis, ve tyiʼane mejô zôsôô ntyiʼan.
Bôte ya Yérusalém bevok be nga jô na: Ye sa môte nyuna nye ba yi na be wôé? 
Ke mia yen ane a kobô éngengeñ, be teke nye jô jôm. Ye bejôô nlam be yemeya bebela na e nye a ne Krist? 
E môte nyô bia kôme yem e mfaʼa a so; ve Krist kik, éyoñ a ye so, tekeʼe môt a ye yem e mfaʼa a so. 
Ane Yésus a nga yôtan, a yeʼeleʼe bôt e Nda Zambe été, a jô na: Ma foʼo mia yem, mi yeme fe mfaʼa ma so; ve me nji so asu dam mamien; amu môt a nga lôme ma a ne bebela, e nye mi nji yem. 
Ma ma yeme nye, amu ma so be nye, a e nye a nga lôme ma. 
Bôte be nga jeñe ñhe na be bi nye, ve môt teke futi nye mo e nyôl, amu awolo dé e ngenane te kpwaan.. 
E nkunda bôt été va, abui e nga buni nye, be jôʼô na: Krist émien, éyoñ a ye so, ye a ye bo bitua bi mam bia dañe e bi môte nyuna a boya!
Eyoñe Befarizieñ be nga wôʼô nkunda bôt wo ke wo nyiñe mame mete, ane bivet Betuni a Befarizieñ be nga lôme bôte na be bi nye. 
E nde ñhe Yésus a nga jô na: Me ngenane ve mon étun éyoñ, bia be mia, me bulan e be môt a nga lôme ma. 
Mia ye jeñe ma, teke yene ma, a e vôme ma ye tabe, mi se ngul ya zu wôé.. 
Beyude be nga ke ba kobô zañe jab na: E môte nyô a kômbô ke avale vôm avé na bi bo te yene nye? Ye a zu ke e be ba be nga mane mialan e be, Begrék, a tame fe ke yeʼele Begreek? 
Jé é ne avale nkobô a kobô di na, Mia ye jeñe ma, mi teke yene ma, a na, e vôme ma ye tabe, mi voʼo zu wôé?
E môse wo suʼulan, e ñwô wo dañe beta môse ya Abôk, ane Yésus a nga kôlô si a yôtane na: Nge môt a wôʼô évé, a zaʼa be ma a zu nyu. 
E môt a buni ma, aval ane Ntilane wo jô: Asôé mendime ma ve ényiñ da ye kui nye abum été. 
Ve a nga jô nalé a kobôʼô ajô ya Nsisim bôte ba buni nye ba ye nyoñ. Valé Nsisimi a ngenane te bo, amu éyoñ éte Yésus a ngenane te nyoñe duma.
E nkunda bôt été va, éyoñe bôte be maneya wôʼô mame ma, be nga ke ba jô na: E môte nyô a ne foʼo nkulu mejô bebela. 
E bôte bevoʼo na: E môte nyôna nye a ne Krist, e ba bevoʼo ke na, ye Krist a ne so e mfaʼa ya Galilé? 
Ye Mintilan mi nji jô na Krist a ye so e mvoñe bôte David, e Bétéléhém, nlame David a nga too? 
Ane bôt be nga kandan a bo metyiñ metyiñ ajô dé. 
Bevoʼo ya été be nga jeñe na be bi nye, ve môt éziñ teke bete nye mo nyôl. 
E nde ñhe bekeminlôman be nga bulan e be bivet betuni a Befarizieñ, ane be nga jô bôte bete na: Amu jé mi nji soo nye? 
E nde be nga yalane na: Môt éziñ a ngenane te yeme nkobô avale ane môt ate. 
Ane Befarizieñ be nga yalane be na, ye mia fe mi maneya duʼuban? 
Za éziñ ya betebe ôsu nge Befarizieñ a buniya nye? 
Ke foʼo ve zezé babôtô a ne te yeme metiñe nyô, mbe be ne biyoʼé. 
Eyoñe te Nikôdem, e môt a nga tame taté ke be Yésus ôsusua, a too fe wua ya be be, a nga jô be na: 
Ye metiñe mangan me ne tyiʼi ajô môt, te taté wôʼô nkobô wé a yeme jam a nga bo? 
Be nga yalane nye na: Ye wo fe ô ntoo môte ya Galilé? Tame tuʼa fas ô yene na nkulu mejô a ne teke so e Galilé.
E nde be nga téé môt ase a kele nda jé.
Ane Yésus nye a nga ke e nkôle beôlivié. 
Esala tyé, a nga beta ke Nda Zambe, ane bôte bese be nga zu be nye, a tabe ñhe si, a nga yeʼele be. 
E nde betili bekalate a Befarizieñ ba zu soo minga be nga bi a boʼo mejian , be tele nye e bôte zañ 
a jô Yésus na: A Nyeʼele, ba te bi minga nyuna, a boʼo mejian . 
E kalate metiñ été, Môze a nga bendé bia na bi lum avale binga di mekok; ve mfaʼa wôé wô wo jô aya? 
Be nga kobô nalé be veʼele nye, be bi ngume jame ya boʼolô nye. Ve Yésus a nga viane lumbu si a kañe minten e tyia a ônyu. 
Mbôle be nga yak a kee nye minsili ôsu, e nde a nga nyokane tetele a jô be na: E môte ya be mia a ne teke abé éziñ, nye a tatéʼé ñhe lume minga akok. 
Ane a nga beta fe lumbu si, a kañe minten e tyia. 
Awôʼô be nga wôʼô njôan ôte, be nga ke ba ke wua wua, a taté minnôm mi bôt a kui ba ya susuʼa, mi tele ôsu, Yésus a liʼi étam, minga ki a tele nseñe zañ. 
E nde Yésus a nga nyokane tetele a jô nye na: A minga, be ntoo vé? Ye môt éziñ teke wo ve mekua? 
Ane a nga yalane na: Teke môt éziñ, a Nti. Yésus nye na: Jaʼa ma me nji ve wo mekua, kele ñhe, ve da ataté éyoñe ji, te beta bo abé .
E nde Yésus a nga beta kobô be a jô na: Ma me ne éfufub ya si nyô, e môt a tôñe ma, aa ye ke wulu e dibi été, ve a ye bi éfufub ya ényiñ. 
Ane Befarizieñ be nga jô nye na: Wo tyiʼi womiene mvaʼa, e mvaʼa wo tyik a nji bo bebela. 
Yésus kʼa nyoñe ñhe nkobô a jô be na: Nge ma tyiʼi mamiene mvaʼa, e mvaʼa ma tyik a ne bebela, amu ma yem e mfaʼa ma so a mfaʼa ma ke; ve mia mi nji yem toʼo mfaʼa ma so, toʼo mfaʼa ma ke. 
E mfaʼa wônan, mia tyiʼi mam ntyiʼane ya minsôn, ve me kik me nji tyiʼi ajô môt. 
A nge ma tyiʼi ki ajô éziñ, ntyiʼane wom ô ne bebela, amu me nji bo étam, ve me ne bia Esaa wom a nga lôme ma. 
E kalate metiñe wônane miabebien été, e ne ntilane na e mvaʼa bôte bebaé ba tyik a ne bebela. 
Ma tyiʼi foʼo mamiene mvaʼa, a Esaa wom a nga lôme ma fe a tyiʼi mvaʼa ya be ma. 
E nde be nga jô nye na: Esaa wôé a ne vé? Ane Yésus a nga yalane na: Mi nji yeme ma nge ki Esaa wom; nge mi nga yeme ma, ve nge mi nga ye fe yeme Esaa wom. 
A nga kobô mejô mete a toʼo vôm éwolo akum é mbe, a yeʼeleʼe bôt e Nda Zambe été. Ve môt éziñ a nji bi nye, amu valé awolo dé e ngenane teke kpwaan.
Ane Yésus a nga beta jô be na: Ma zu ke, a mia ye jeñe ma, mia ye mane wu e abé denan été; a na, e mfaʼa ma ke, mi se ngule ya zu wôé. 
Beyude be nga ke ba kobô na, ye a ye wôé émien, éyoñ a jô jina na, e mfaʼa ma ke, mi se ngule ya zu wôé? 
E nde nye ki a nga jô be na: Mi mi ne bôte ya si nyô, me ki me ne môte ya yôp; mi mi ne bôte ya si ndône mu, me me nji bo môte ya si ndône nyô. 
Me kateya mia na mia ye mane wu e minseme mienan été. Amu na nge mia bo te buni na ME NE, mia ye foʼo wu e minseme mienan été. 
Ane be nga sili nye na: O ne ne za? Yésus a nga jô be na, ve jam me nga kobô fe mia ôsusua. 
Me ngenane me bili mam abui ajô denan e me ma yiane kobô a tyik, e môt a nga lôme ma a ne bebela, mamiene ki, e mame me nga wôʼô be nye, mame mete e me ma kobô si nyô. 
Ve da be teke yeme wôʼô na a kobô be ajô ya be Esaa. 
Ane Yésus a nga jô be na: Eyoñe mia ye bete Mone Môt e yôp, éyoñe te mia ye yeme na ME NE, amu me nji bo jam éziñ a mamien étam, ve avale mame Tate a nga yeʼele ma, avale te nde ma kañete. 
Amu na, e Môt a nga lôme ma bia nye bi ne; a ne te liʼi ma étam, ajô te e mam a wôʼô nleme mvaé, e me ma bo éyoñ ése. 
Eyoñe a kobôya mame ma, bôte abui be nga buni nye.
E nde Yésus a nga jô Beyude be nga buni nye na: Nge mia wulu e ñyeʼelane wom été, mia ye bo beyéʼé bame bebela, 
a mia ye fe yeme jôm é ne bebela, a bebela ate a ye bo mia beti. 
Ane be ki be nga yalane nye na: Bi ne mvoñ bôt Abraham, a bi ngenane te tame bo ôlo môt toʼo môs éziñ; ô ne jô aya na mia ye bo fili? 
Yésus a nga yalane be na: Bebela, bebela foʼo ma kate mia na e môt ase a bo abé a ne ôlo ya abé . 
Olo ô nji tabe nda atabatabe, mone ya nda e nye a tabe atabatabe. 
Ajô te, nge Mon e nye a ve mia éto fili, mia ye foʼo bo fili. 
Ma yeme foʼo na mi ne mvoñ bôt Abraham, ve da mia jeñe na mi wôé ma, amu mejô mam me nji yen éto e be mia. 
E mame me nga yen e be Esaa wom, e me ma kobô; ve mia ki mia bo e mame mi nga wôk e be ésaa wônan.
Ane be nga nyoñe nkobô a jô nye na: Abraham nye a ne ésaa wongan. Yésus nyee be na: Nge mi ne foʼo bone be Abraham, boʼone ñhe mimboone mi Abraham. 
Ve éyoñe ji mia viane jeñe na mi wôé e ma me ne môt me nga kate mia e bebela me nga wôʼô e be Zambe; Abraham a nji bo nalé. 
Mia bo mimboone mi ésoo wônan. Ane be nga jô nye na: Bi nji bialé ébamba bi bili, Esaa wuwua ve Zambe. 
E nde Yésus a nga jô be na: Nge Zambe a too bo mia Esaa, ve nge mi nga ye nyeʼe ma, amu tine jam me nga so é ne be Zambe, a me soya; amu me nji ke so a ngule jam mamien, e nye a nga lôme ma. 
Ve amu jé mi nji yeme wôʼô nkobô wom, foʼo ve amu mia kate wôʼô mejô mam. 
Esaa wônan, a ne Satan, a mia jeñe na mi bo mbia minkômbane mi ésaa wônan. Satan a ne ñwôé bôt aso atataʼa, a nji bi étabaʼa e bebela été, amu bebela a nji bo e be nye. Eyoñ a laa minsos, a kobô mame mé émien, amu a ne nlaaminsos, a ésaa ya minsos. 
Ve ma ma kobô bebela, mi nji yebe ma. 
Za éziñ ya be mia a ne lañe ma ébuʼu yʼajô nsem? Nge ma kate mia bebela, vʼamu jé mi nji buni ma? 
E môt a so be Zambe, a wôʼô mejô me Zambe; ajô te ñhe mi nji wôk, amu mi nji so be Zambe.
Ane Beyude be nga nyoñe nkobô a jô na: Ke bia kobô bebela ane bia jô na ô ne mone Samari, a na ô bili mbia nsisim ? 
E nde Yésus a nga yalane na: Me nji bi mbia nsisim , a ma ko Esaa wome woñ, ve mfaʼa wônan, mia biasé ma. 
Mfaʼa wom, me nji jeñe duma dam; e môt a jeñe de, a tyiʼi fe mbamba mvaʼa a ne. 
Bebela, bebela foʼo, ma kate mia na, nge môt a baʼale mejô mam, aa voʼo yen awu akekui nnôm éto. 
Ane Beyude be nga jô nye na: Eyoñe jina ñhe bi yemeya foʼo na ô bili mbia nsisim . Abraham a wuya, bekulu mejô fe, ve wô wo jô na, nge môt a baʼale mejô mam, teke na a ye veʼele tyeʼé jam éziñe ya awu akekui nnôm éto. 
Ye wo dañ ésaa wongan Abraham, nye a nga wu? A bekulu mejô be nga mane wu? Wo kômbô tele telé womien été évé? 
E nde Yésus a nga yalane na: Nge ma ve mamiene duma, e duma dam e ne zezé; Esaa wom e nye a ne môt a ve me duma, e Nyô mia jô na a ne Zambe wônan, 
ve mi nji yeme nye, ma ma yeme nye. A nge ma jô na me nji yeme nye, ma ye bo nlaa minsos, aval ane mia. Amu ma yeme nye, me baʼaleʼe fe mejô mé. 
Abraham a nga jaé a mefôn amu na a ye yene môse wom; ane a nga yen wô, a nga fôn. 
E nde Beyude ki be nga jô nye na: Mimbu mewôm metaan ô ngenane teke bi, ve Abraham nye ô nga yen? 
Ane Yésus a nga jô be na: Ma bele foʼo ane ma jô mia na, te yen Abraham a za biaéʼé, me me too. 
E nde be nga nyoñe mekok na ba lume nye. Ane Yésus a nga sobô, a kolô Nda Zambe été.
Valé Yésus a lôtôk, ane a nga yene môt a nga bialé ndindim. 
E nde beyéʼé bé be nga sili nye na: A Rabbi, ye môte nyô, ye bebiaé bé, za nye a nga sem, nde a nga bialé de ndim? 
Ane Yésus a nga yalane na: Toʼo môte nyô, toʼo ke bebiaé bé, môt éziñ a nji sem, e ne foʼo ve amu na mimboone mi Zambe mi yené e be nye. 
Bi bili na bi boʼo bisaé bi môt a nga lôme ma e nté môs ô ngenan. Alu da zu, éyoñe môt éziñ a se fe ngule ya bo ésaé. 
Eyoñe me nee si ndône mu, me ne éfufub ya si ndôn. 
Akobô a nga kobô nalé, a tui mendene si, a nga fuʼu étek a menden, a woʼo nye ndoboʼo te e mis, 
a jô nye na: Kele woban étame ya Silôé (nalé a tinane na: Nlôman). E nde ñhe a nga téé, a mane ke woban, a nga bulan a yenek mvoʼé . 
E bôte baa be nye be nga too vôme wua, a ba be mbe be yene nye ôsusua a too nzezak, be nga ke ñhe ba jô na: Ye sa môte nyô e nye a mbe a too ve si a jakéʼé bôte biôm? 
Bôte bevoʼo be nga jô na: Emiene le, e ba bevoʼo ke na teke jôm, baa nye ba funa funan. E môte nyuna ki a jôʼô na: Mamiene foʼo nyô. 
Ane be nga jô nye na: E mise môé ma te kuiban aya? 
E nde a nga yalane na: E môte ba loone na Yésus a nga fuʼu étek, a woʼo me je mis a jô me na, Kele Silôé, ô wobaan. Ake me nga ke, me mane woban, ane me nga yen. 
Ane be nga jô nye na: Môte ate émien a ne vé? Nye na: Me nji yem.
E nde be nga kee môt a mbe ndime nyuna e be Befarizieñ. 
E môse Yésus a nga fuʼu éteʼe wu a kui nye mis, ô mbe môse Sabat. 
Ane Befarizieñ be fe be nga sili nye na mis mé me nga kôme bo mvoʼé aya? E nde nye kʼa nga jô be na: A nga woʼo ma éteʼe mis, me mane woban, ayene te ma yene di. 
Ane Befarizieñ bevoʼo bʼéziñ be nga jô na: Môt ate a nji so be Zambe, amu a nji baʼale atiñe Sabat! E ba bevoʼo na: E môt a ne nseme minsem a ne bo bitua bi mam ana aya? Ane nkandan ô nga bo e zañe jap. 
E nde be nga beta jô ndindime na: Wô wo jô ajô dé aya, amu na e nye a te kui wo mis? Ane nye kʼa nga jô na: Kʼa ne nkulu mejô! 
Ve da Beyude be teke yebe ajô dé na a mbe ndim, e nde a nga yen, akekui be nga bañete bebiaé be môte mise me nga yombô. 
E nde be nga sili be na: Ye môte nyô e nye a ne mone wônan mia jô na a nga bialé ndim? A yen éyoñe ji aya? 
E nde bebiaé bé be nga nyoñe nkobô a jô na: Bia yeme na e môte nyô a ne mbiane mone wongan, a na a nga bialé ndim. 
Aval avé a nga yen éyoñe ji, bi nji yem, a za émien ki a nga yooé nye mis, bi teke yem. Silaʼane émien, a nto môt, émien a ye kañete ajô dé. 
Bebiaé be môt ate be nga jô mame ma, be koo Beyude woñ, amu éyoñe te Beyude be maneya kui tyiñe na nge ba ye wôʼô môt éziñ a meme na Yésus a ne Krist, ba ye titane nye aba Zambe. 
Ajô te nde ñhe bebiaé be nga viane kobô na: Emien a nto môt, silaʼane nye minsili.
E nde ñhe, éyoñe baa, be nga beta loone môt a mbe ndim a jô nye na: Vaʼa Zambe duma; ve mfaʼa wongan, bia yeme na môt ate a ne nseme minsem. 
Ane ndindim ô nga yalane na: Nge a ne nseme minsem, me maa yem kik; e jam dada ma yem e ne ve na me mbe ndim, ve éyoñe ji ma yen. 
E nde be nga beta jô nye na: A nga bo wo jé? A nga yooé wo mis aya? 
Ane a nga yalane be na: Me maneya kañete mia ajô di, ve mi teke yebe; jé éfe e nje mia kômbô beta wôk? Ye na mia fe mi nga kômbô bo beyéʼé bé, nga? 
Ane be nga kpweʼele nye be jôʼô na: Nge wʼô ne ñyeʼé wé, bi bi ne beyéʼé be Môze. 
Mfaʼa wongan, bia yeme na Môze nye Zambe a nga kobô nye, ve nyuna ki bi nji yeme mfaʼa a so. 
E nde môt ate a nga nyoñe nkobô a jô be na: E jame ma semé e ne na mi mi nji foʼo yem e mfaʼa a so, ve nye a te yooé me mis. 
Bia tuʼa fe yeme na Zambe a ne te wôʼô bebo mam abé , ve nge môt a ko Zambe woñ a boʼo fe nkômbane wé, Zambe a wôʼô nye. 
Bi ngenane teke tame wôʼô foé na, môt éziñ a nga yooé e môt a nga bialé ndindime mis. 
Nge e nga ye bo na môt ate a nji so be Zambe, a nji ke ye bo jam éziñe nalé. 
Ane be ke be nga nyoñe nkobô a jô nye na: E wo ô nga bialé e minsem été ngumba ngumba, wo zu yeʼele bia jé? E nde be nga titane nye, be kulu nye nseñ.
Yésus a nga mane wôʼô na be kuluya nye atan. Eyoñ a nga tôbane nye, ane a nga jô nye na: Ye wo buni foʼo Mone Môt? 
Ane nye kʼa nga yalane na: A ne za a Nti, ane me ne buni nye? 
E nde Yésus a nga jô nye na: Ke ô maneya yene yen nye, amu e nye ate a laane wo nyô. 
Ane a nga jô na: Ma buni, a Nti: e nde a nga kute meboñ si a kañe nye. 
Eyoñe te Yésus a zu jô na: Me nga zu tyiʼi ajô ya si ndône nyô, a ntoo na e bôte be nji yen, be nga yen, a ba ba yene ki be nga viane ku ndim. 
Awôʼô Befarizieñ baa be nye be nga too be wôʼôya mame ma, ane be nga jô nye na: ye na bia fe bi ne mindindime nga? 
Nde Yésus a nga jô be na: Nge mi too bo mindindim, ve mi nji bi nsem. Ve éyoñ ji mia jô na, bia yen, nsem wônan ô tootoo.
Bebela, bebela émien foʼo, ma jô mia na e môt a nji dañ e mbé a nyiin abemba mintômba été, ve viane ke dañ afôla afe, môt ate a ne ñwuwub a ze mimfaka. 
Ve nyô ki a ke dañ e mbé , e nye a ne mbaʼale mintômba. 
Môt a nonô mbé a diine nye wô, a mintômba mia yeme tyiñ jé, a loone fe mintômba mié biyôlé biab a kulu mie atan. 
Eyoñ a maneya kulu mintômba mié mise e nseñ, a téé ñhe dulu a ke tebe ôsu, mintômba mi nga tôñe nye, amu mia yeme nye tyiñ . 
Ve nneñe ki, mintômba mi se ngul ya yeʼe tôñe nye, mia ye viane tube nye a ke ôyab, amu mi nji yeme tyiñ beyeñ. 
Nkana te ñwô Yésus a nga ku be, ve bôte bete be teke yeme wôk e mam a nga kobô be. 
E nde Yésus a nga beta jô na: Bebela, bebela foʼo, ma kate mia na ma me ne mbé mintômba. 
E bôte bese be nga zu me ôsu be ne miñwuwub a beze mimfaka, ajô te mintômba mi nga bo te vôʼôlô be. 
Ma me ne mbé , nge môt éziñ a nyiin e be ma a ye bi ényiñ, a ye nyiin a kui fe nseñ, a yene fe bidi ya di. 
Môt a wub nye a zu foʼo ve na a wup, a wôé a ndaman; mfaʼa wome ki me nga so na bôte be bi ényiñ, be bi je abui abui. 
Ma me ne mbamba mbaʼale. Mbamba mbaʼale a ju ényiñe jé amu mintômba. 
Ve nsaé moné ki, mbôl a nji bo nya mbaʼale, amu mintômba mi nji bo émié, ane a yene ze é zaʼak, a liʼi mintômba, a tubi, ze ki é nga bi mintômba a tyamelane mi mivok. 
Amu môt ate a ne ve nsaé moné, a ne teke bisi ajô ya mvamane mintômba. 
Ma me ne mbamba mbaʼale, a ma yeme mintômba miam, mintômba miame fe mia yeme ma, 
aval Esaa wom a yeme ma, ma fe ma yeme Esaa wom, e nde ma ve ényiñe jam asu mintômba. 
Me bili fe mintômba mife, mi nji bo abemba dina été. Ma yiane fe ke ma nyeñele mie, mia ye wôʼô tyiñe jam, éyoñe te mia ye bo mbame wua, mbaʼale fe ve wua.
Ajô te Esaa wom a nyeʼe ma, amu ma ve ényiñe jam e nde ma ye beta bulane nyoñe je. 
Môt éziñ a nji wôlé me je, ve mamiene ma vañe ve je, amu me bili ngule ya ve je, me bili fe ngule ya beta bulane nyoñe je. Atiñ me nga nyoñ e be Esaa wom e nde le. 
E nde metyiñe metyiñ me nga beta bo e zañe Beyude amu mejô mete. 
Abui avok e nga ke da jô na: A bili mbia nsisim , e nde fe a nga soʼakut, amu jé mia vôʼôlô nye? 
E bôte bevoʼo ki be jôʼô na: Mejô ma me nji bo mejô me môt a bili mbia nsisim; ye mbia nsisim a ne ngule ya bo na mise mindindim me yombô?
Eyoñ abôʼô fubu Nda Zambe e nga kpwaan e Yérusalém, a ôyôn, 
Yésus a nga ke ñhe a lôtan e Nda Zambe été, e beta éyas ya mbé si Solômon. 
E nde Beyude be nga bômane nye élunga e nyôl a jô nye na: Wo ye tyelé bia minleme yôb akui nté mbé ? Nge wo ô ne Krist, kate bia de ne ngeññ. 
Ane Yésus a nga yalane be na: Ke me kateya mia, mi teke buni; ve jame da mimboone ma bo a jôé Esaa wom, mimboone mite mia tyiʼi mvaʼa ya be ma. 
Ve mfaʼa wônan, mi nji buni, amu mi nji bo mintômba ya be ma. 
Mintômba miam mia wôʼô tyiñe jam, ma yeme mie a mia zu mia tôñe ma, 
e nde fe ma ve mie ényiñe ya melu mese, teke mi yeʼe jañ ajañ ajañ, a teke môt éziñ a ne vaa mie e mo mam a ngu. 
Esaa wom Nyô a nga ve ma mie a dañe bôte bese, a teke môt éziñ a ne ngul ya wôlé mie e mo mʼEsaa wom. 
A mamien a Esaa wome ki bi ne jôme jijia. 
Ane Beyude be nga beta toʼé mekok na ba lume nye. 
E nde Yésus a nga jô be na: Abui abeñe mame ya be Esaa wom me litiya mia, jam avé ya été e nde mia lume me dee mekok ? 
Ane Beyude be nga yalane nye na: Bi nji kômbô lume wo mekok amu mbamba jam, ve amu wo ta Zambe, amu na wô zezé môt, wo viane bo womien ane Zambe. 
E nde Yésus a nga yalane be na: Ye e nji bo ntilan e Kalate Metiñe wonane na: Ma me nga jô na mi ne bezambe? 
Nge bôte Zambe a nga kobô be, émien a loone be na bezambe, ntilane ki ô se ngule ya bo momo, 
ve môte Esaa ki a nga fubu, a lôme fe nye e si ndôn, e nye mia jô na a ta Zambe, amu na ma jô na: Me ne mone Zambe? 
Nge me nji bo e mame mʼEsaa wom, te bunane ma. 
Ve nge ma bo me, jaʼane mi ne te buni ma, bunaʼane mimboon mite, nde mia ye yem a buni na Tate a ne be ma, a me ki me ne be Tate. 
Nde be nga beta jeñe na be bi nye, ane a nga sendé be e mo été valé. 
Ane a nga beta dañ e kindiʼi Yordan yat, e vôme Yôanes a nga taté bo a du bôt, a ntoo ñhe wé. 
E nde bôt abui be nga ke be nye be jôʼô na, Yôanes a nji foʼo bo étua jam éziñ, ve mame mese a nga jô, ajô môte nyôl, me mbe bebela. 
Ane bôt abui be nga buni nye vôm ate.
Môt éziñ a mbe a konôk, e Lazar ya Bétani, e jal Marie baa monyañe wé Martha. 
Marie ate a mbe minga a nga woʼo Nti mbone menyum a fimine nye mebo a ésile ya nlô wé, ndôme minga ate, Lazar, e nje é mbe é konôk. 
Ane bekale be nga lôme nye mbañete na: A Nti, yeme na nyômvôé a kon. 
Awôʼô Yésus a nga wôʼô nalé, nye na: Okon ôte ô nji bo ôkon awu, ô ne asu Duma Zambe, ane Mone Zambe a ye nyoñe duma été. 
Yésus a mbe a nyekeʼe Martha baa monyañ a Lazar. 
Eyoñe ñhe Yésus a maneya wôʼô na a kon, e nde a nga beta tabe vôm ate tañe melu mebaé, 
e mvuse valé ane a nga jô beyéʼé bé na: E nkelan, bi bulan e Yudé. 
Beyéʼé ki be nga jô nye na: A Rabbi, ke beyude be ndôme jeñ anaʼana na ba lume wo mekok , éyoñe te wo téé na wo beta ke wôé? 
Ane Yésus a nga yalane na: Ye mewolo me nji bo awôm a mebaé e ngumba môs ? Nge môt a wulu a môs , a ye bo te kolé ôbak, amu a wulu a yene éfufub ya si nyô. 
Nge môt a wulu a alu, a kolé ôbak, amu éfufub é nji bo be nye. 
Eyoñ a maneya kobô mejô mete, mvus éte nje a zu jô be na: Mvôé jam Lazar, a ne ôyo; ma ke vele nye ôyo. 
Ane beyéʼé be nga jô nye na: A Nti, nge a ne ôyo, ke a ye ñhe nyiñ. 
Yésus nye a mbe a jôʼô na a wuya, be ke be buniʼi na a kobô ajô zezé nya ôyoo. 
Eyoñe te ñhe Yésus a zu kate be ne ngeññ na: Lazar a wuya, 
ve ma yene de mvaé asu denan na mi buniʼi, amu me nji ke tabe wôé. Nkelane ñhe vôm a né. 
Ane Thomas nye ba loone Didime a nga jô beébe beyéʼé na: Bia fe nkelan, bia be nye bi ke wu.
Ake ñhe Yésus a nga ke kui, a kooé na a mbôô soñ melu menyin. 
Bétani baa Yérusalém be mbe foʼo zañ bebé tañe kiliméta éla. 
Beyude abui be nga ke fe tabe Martha baa Marie ébeñese na be volô be minlem ajô awu ndôme jap. 
Eyoñe Martha a wôʼôya na Yésus a zu, e nde a nga ke tôbane nye. Marie ki a liʼi a to si e nda . 
E nde ñhe Martha a nga jô Yésus na: A Nti, nge ô to tabe va, ve nge ndôme jam é nji ke wu. 
Ve, éyoñ ébiene ji, ma yeme fe na e jôm ése ô ne sili Zambe, Zambe a ye ve wo je. 
Ane Yésus a nga jô na: Nyo ndôm a ye wômô. 
E nde Martha a nga jô nye na: Ma yeme foʼo na a ye wômô éyoñe ñwômane ya môse wo suʼulan. 
Ane Yésus a nga jô nye na: Ma me ne ñwômôlô, me to fe ényiñ. E môt a buni ma, jaʼane a wu, a ye nyiñ, 
a môt ase a nyiñ a buniʼi ma, a se ngule ya wu nnôm éto. Ye wo buni jame te? 
E nde a nga jô Yésus na: Owé, a Nti, me buniya ayab na wo ô ne Krist Mone Zambe, e nye a zuya e si ndône mu.
Aman a nga mane kobô nalé, e nde a nga ke loone Marie monyañ wé a laʼa nye ôfôfoé na: Nyeʼele a ntoo va, a loone wo. 
Eyoñe nye ki a wôʼôya nalé, ane a nga kôlô si ne vup, a ke mfaʼa a mbe. 
Valé Yésus a ngenane teke kui e nlam, a ngenane ve vôme Martha a nga ke tôbane nye. 
E Beyude baa be Marie be nga too e nda été valé na ba ve nye ayôñe nyô, ayene be nga yen ane a kôlô si avôl avô a kui atan, be nga ke ba tôñe nye, be siʼako na a ke soñ na a ke yôn. 
Eyoñe Marie a nga kui e vôme Yésus a mbe, ayen a nga yene nye, ane a nga bibane si e mebo mé été a jôʼô nye na: A Nti, nge ô nga ye tabe va, ve ndôme jam é nji ke ye wu. 
Eyoñe Yésus a yeneya ane a yôn, Beyude baa be nye be nga zu nsamba be fe be yônôk, ane nlem ô nga tôlé nye abum, a nga fôʼôban 
a jô na: Mi nga jame nye vé? E nde ba jô nye na: A Nti, zaʼa yen. 
Ane Yésus a nga yi. 
Beyude be nga ke ba jô na: Mi lôô abim avé a mbe a nyekeʼe nye! 
Bôte bevoʼo ya été ki ba ke ba kobô na: E ne môt a nga bo ndindime na mise me yombô nye, a nga kate bo aya na môte nyô a bo te wu?
E nde nlem ô nga beta tôlé Yésus, ane a nga téé a ke e soñ. Soñ éte é mbe mbas akôm, akok e butu été yôp. 
Ane Yésus a nga jô na: Fenekaʼan akok! Ane Martha, kale môt a nga wu a zu jô nye na: A Nti, ke a nga nyum, amu kʼa wu den melu menyin. 
Ane Yésus a nga jô nye na: Ye me nji kate wo na nge wo buni wo ye yene duma Zambe? 
E nde ñhe be nga vaa akok. Ane Yésus a nga bete mise yôb a jô na: A Tat, ma ve wo akéva, amu ô wôʼôya ma. 
Me ma zu ma yeme na wo wôʼô ma kom ése, ma te kobô kobô ve asu ba bôtô a tele me mbômaʼane nyôl na be buni foʼo na wo foʼo ô nga lôme ma. 
Eyoñ a maneya kobô mame ma, ane a nga yôtane tyiñe yôb ngu a jô na: A Lazar, kui atan! 
Ane môt a nga wu a nga kui atan, mo a mebo nkaʼan a bibab biyé, ndombo é to nye ñyalan asu. E nde Yésus a nga jô be na: Tiʼane nye biôme nyôl, mi jôʼé fe nye a ke.
Abui ba Beyude be nga zu be Marie, éyoñe be yeneya mame Yésus a nga bo, be nga buni nye. 
Ane bevoʼo ya été be nga ke yene Befarizieñ a mane kañete be mame Yésus a nga bo. 
E nde Minlô Betuni baa Befarizieñ be nga bañete Ekôane Bôbenen a jô na: Bia ye bo aya, e môte nyô a boʼok abim abui bitua bi mame di? 
Nge bia jôʼé nye nalé, bôte bese ba ye buni nye, éyoñe te bôte ya Rôm ba ye so, be mane wôlé afôla si dangan a ayoñe bôte dangan. 
Ane môte wua ya be be, Kayifa, Nlô Betuni ya mbu ôte, a nga jô be na: Mi nji foʼo yeme jam éziñ. 
Ye miaa simesane ke na, e ne mia mfi nge môte wua wua nye a wu asu babôtô, a lôte na ngum ayoñe bôt ôse ô jañ? 
A nji kobô jame te e soʼo be émien, ve amu e nye a mbe Nlô Betuni ya mbu ôte, e nde a nga kobô a kulu mejô na Yésus a ye wu asu ayoñe bôt, 
sake ve awu ya asu ayoñe bôt étam, a ye fe bo na, e bone be Zambe be nga mane tyamelan, a tôkane be a bo be jôme jia. 
Ataté môs ôte, bôte bete be nga bu ñhe feʼe ya wôé nye. 
Yésus a nto teke fe beta wulu éngengeñ, e Beyude été, e nde ñhe a nga kôlô valé, a ke e jal e mbe afane bebé, e tison ba loone na Efrayim, a ntoo wé, baa beyéʼé bé. 
Valé Pak Beyude a nto bebé, ane bôte abui be nga téé dulu be soʼo mefôla ya si éte ôsusua Pak, a bet a ke e Yérusalém na ba ke fubu bebien. 
E bôte be mbe e Nda Zambe été be nga jeñe ñhe Yésus e mis, ba ke ba kobô e zañe jab na: Mia simesan aya? Ye a ye foʼo zu abôk ye momo? 
Pak é ngenan ôsu melu mesaman, e nde Yésus a nga ke e Bétani, e vôm Lazar a mbe, e môt Yésus a nga wômôlô e miñwuan. 
Ane be nga mane yame nye bidi bi ngôʼé, Martha a nga belane be, Lazar ki a too wua ya bôte baa be nye be mbe be jaʼak. 
E nde Marie a nga nyoñe mbon ôlobinda naléda, étune kili, abeñe dia mbon, a nga woʼo wô Yésus e mebo, a fimi fe nye mebo a ésile jé. Nda ve mane jaé a menyum mʼôlobinda. 
Ane Yudas Iskariôt, wua ya beyéʼé bé, e nyô a ye koñe nye, a nga jô na: 
Amu jé be nji kuane mbon ôlobinda wu tañe bedenié mintete mila a ve bingôngole bi bôt? 
A nga kobô nalé sake amu na a mbe a mvamaʼane bingôngole bi bôt, ve amu a mbe ñwuwup, a bili fe nkob moné, a bo a maneʼe nyoñ e jôme ba futi été. 
E nde Yésus a nga jô na: Jôkéʼé nye, a bo jame te asu éjamembime jam. 
Amu na mi bili bingôngole bi bôt éyoñ ése, ve mi nji bi ma éyoñ ése. 
Bizuʼu Beyude abui bi nga yeme na a ne valé, ane be nga ke, sake ve asu Yésus étam, be kele fe na be yen e Lazar a nga wômôlô e miñwuan. 
Minlô Betuni be mbe fe be jeñe na ba wôé Lazar, 
amu ajô dé e nde Beyude abui be mbe be liʼi be a buni Yésus. 
Tyé kpwa, abui bizuʼu bi bôt bi nga zu abôk, awôʼô bi nga wôʼô na Yésus a ke e Yérusalém, 
ane be nga nyoñe mintem melen, a ke tôbane nye, be yôtaʼane na: Hôzana: Ebotan a nyô a zu a jôé Nti, Njô nnen ya Yésraél.
Ayene Yésus a nga yen mon éjakas, e nde a nga tabe je yôp, aval ane ntilan ô ne na:
Te ko woñ, a ngone Siyôn, ô lôô, njôô nnen wôé le a zu, a bete mon éjakase yôp.
Beyéʼé bé be nga bo teke jiʼa yeme mame mete, ve éyoñ Yésus a maneya nyoñe duma, éyoñ éte ba zu simesane na mame mete me mbe ntilan, ajô dé, a na be nga bo nye mam mete. 
E nkunda bôt baa be nye be nga too éyoñ a nga ke loone Lazar a wômôlô nye e miñwuan, ô nga tuʼa ñhe kañete de. 
Ajô te ñhe éndundumba bôt é nga ke tôbane nye, amu be nga wôʼô nlañ étua jam éte. 
Ane Befarizieñ be nga ke ba jô bee be na: Ye mi lôô foʼo na mi nji bi mfi éziñ été! Ke bôt ya si ése ba ke ba tôñe nye!
E bôte be nga bet na ba zu kañe Zambe abôʼô te, Begrék be mbe été. 
E nde bôte bete be nga subu Filip bebé, môte ya Béthsayid ya Galilé, a sili nye na: A Monti, bia kômbô yene Yésus. 
Ane Filip a nga ke kate André, André baa Filip ki be ke de kate Yésus. 
E nde Yésus a nga nyoñe nkobô a jô be na: Awolo Mone Môt a yiane nyoñe duma e kpwaneya. 
Ma bele foʼo ane ma jô mia na, nge fes ôvuʼu ja bo teke si a wu, fes éte ja langan étam; ve nge ja wu ki, ja wum bibuma abui. 
E môt a nyeʼe ényiñe jé a jañele je, ve nyô ki a vini ényiñe jé e si ndône mu a ye baʼale je asu ényiñe ya melu mese. 
Nge môt a bo ma ésaé, a zaʼa tôñe ma, a vôm me too, mbo ésaé wome fe a ye tabe valé; nge môt a bo ma ésaé, Tate a ye nyeʼe nye.
Eyoñ ji nlem wom wo kpwemetan mʼabum, me me jô aya? Ye na: A Tat, nyiʼi ma été me tele awolo dina ji? Ve jame te foʼo e nde me nga zuu de a zu kui awolo di. 
A Tat, vaʼa jôé dôé duma. Ane tyiñ é nga so yôb na: Me wumuluya de, a ma ye fe beta wumulu de. 
Nkunda bôt ô nga tele valé ô wôʼôk nkobô ôte, ô nga jô na zoʼoyañ ja te bam, e ba bevoʼo ke na éngele a te zu kobô nye. 
Ane Yésus a nga nyoñe nkobô a jô na: Tyiñe nyô é nji so asu dam, ve asu denan. 
Eyoñe jina ajô ya si nyô e tyiʼiya, éyoñe ji njôô ya si ndône nyô, a zu wuaban atan. 
Ve mfaʼa wome ki, éyoñe ma ye kôlô si a betebane yôp, ma ye dutu bôte bese, be zu be ma. 
A nga kobô jame te a liti aval awu avé a yiane wu. 
E nde babôtô a nga yalane nye na: Bi bi nga wôk e Kalate metiñe na Krist a ye langan a too e nnôm éto, ve wô wo jô aya na Mone Môt a yiane beteban e yôp? Mone Môt ate a ne za? 
Ane Yésus a nga jô be na: Mon éyoñ a liʼiya tyôtyoé éfufub é to be mia; wulaʼane ñhe nté mi bili éfufup, dibi e za bi mia; amu môt a wulu e dibi été a nji yem e mfaʼa a ke. 
Nté mi bili éfufup, bunaʼan éfufup éte, nde te mia ye bo bone ya éfufup. Eyoñe Yésus a maneya kobô mejô mete, ane a nga jañe be e mis.
Akôsa mane bo akaʼa abui mendem di e mise mab été, ve be teke buni nye, 
nde mejô me nkulu mejô Ezayi ma ye tôéban ane a nga jô na: A Nti, za a nga buni foé jangan? A na: ngule ya mbonnômô Nti é nga yené e be za?
Ajô te be nga bo te ngul ya buni, amu Ezayi a nga jô fe na:
A nga ve be ndim e mis, a bo be ayete minlem, be za yen a mise map, a bi feʼe minlem, a kôñelan, ane ma ye saé be.
Ezayi a nga kobô mejô mete amu a nga yene étôtoʼo jé, a kobô fe ajô dé! 
Akôsa bo nalé, abui ya minlô mi bôt be nga buni nye, ve be nga bo te mem nalé amu be nga ko Befarizieñ, woñ be za titane be Aba Zambe. 
Amu be nga viane nyeʼe duma bôt a dañe duma ya be Zambe.
Ane Yésus a nga yôtan tyiñe yôb a jô na: E môt a buni ma, a nji buni ma, a buni môt a nga lôme ma, 
a nyô a yene ma a yene Nyô a nga lôme ma. 
Ma me ne éfufub, me nga zu si ndône na e môt ase a buni ma a bo te langan a too e dibi été. 
A nge môt éziñ a wôʼô minjôane miam, ve te baʼale mie, sake ma ma tyiʼi ajô dé, amu me nji ke so na ma zu ve si nyô mekua, me nga so na me zu nyii si ndôn. 
E nyô a bene ma, teke nyoñe minjôane miam, a bili môt a tyiʼi ajô dé: Mejô me maneya kobô, e me ma ye tyiʼajô môt ate e môs yʼasuʼulan. 
Amu na mejô mam me nji so e be mamien, ve Tate wom a nga lôme ma, émien nye a nga bendé ma jam ma yiane jô a jam ma yiane kobô. 
A ma yeme na atiñe dé e nde e ne ényiñe ya nnôm éto. Ajô te, mejô ma kobô, ma kobô me aval ane Tate a nga jô ma.
E nde ñhe, ôsusua abôʼô Pak, Yésus a nga yeme na awolo dé e kpwaneya na a kôlô si ndône nyô a bet e be Esaa, a nga nyeʼe bôte bé ya si ndôn, ane a nga nyeʼe be akekui asuʼulan. 
Valé be jaʼak mame ngôʼé, éyoñe te Satan a nyineya nlem Yudas mone Simon Iskariôt, na a koñe nye, 
amu Yésus a nga yeme na Esaa a nga ve nye mam mese e mo été, a na a nga so be Zambe a bulane fe ke e be Zambe, 
ane a nga kôlô si e ndiane zañe va, a vaa ayab ngômesan ya yôp, a nyoñe aboñ éyé a tiñeti de angeteñ. 
E nde a nga sôôé mendim e fandé, a nga ke ñhe a sôbe beyéʼé bé mebo a fimine me a aboñ éyé ya angeteñ. 
Eyoñ a nga ke kui e be Simon Pierre, ane Simon a nga jô nye na: A Nti, ye wo wo viane sôbe ma mebo? 
Ane Yésus a nga nyoñe nkobô a jô na: E jame ma bo, ôô voʼo de yem éyoñe ji ve wo ye suʼulane yeme wôʼô de e melu ôsu. 
Ane Pierre a nga jô nye na: Teke foʼo mone bebé na wo ye sôbe ma mebo! E nde Yésus ki a nga yalane nye na: Nge me nji sôbe wo mebo, wôna ô nji bi ngab e be ma. 
Eyoñ éte Simon Pierre a zu jô nye na: A Nti, saa ve mebo étam, ve nalé fe mo a nlô bise. 
Ane Yésus a nga jô nye na: E môt a maneya woban, a yiane foʼo sôbe ve mebo, étam, amu a ne mfuban nyôl ése. Mfaʼa wônan, mi ne mfuban , ve sake mia bese. 
Amu a mbe a yemek e môt a ye koñe nye, e nde a nga jô na, sake mia bese mi ne mfuban . 
Eyoñ a maneya sôbe beyéʼé mebo, ane a nga beta jaé ngômesane jé wé a ke tabe si. E nde a nga kee nkobô ôsu a jô be na: Ye mia tuʼa wôk e jam ma mane bo mia di? 
Mia loone me na: Nyeʼele, a Nti, mia bele, amu me ne foʼo bie. 
Nge ma sôbe mia mebo, ma Nti a Nyeʼele, mia fe mia yiane sôbane mebo wua a nyô mbok.. 
Amu ma te ve mia éveʼelaʼa na avale ma te bo mia, mia fe mi bo nalé. 
Bebela, bebela foʼo ma kate mia nyô na, mbo ésaé a nji dañe masa wé, nalé fe nke nlôman te dañ môt a nga lôme nye. 
Nge mia tuʼa yeme nalé, mi ne ébotan nge mia bo mam mete. 
Me nji kobô ajô mia bese. Mamien ma yem e bôte me nga top. Ve da ntilan wo yiane tôéban na: E môt a nga di bidi biam a nga tibi ma étimekili jé. 
Ve ma kate mia de éyoñe ji, jam ebien e ngenan te boban, na, éyoñ da ye boban, mi buni na ME NE. 
Bebela, bebela foʼo, ma kate mia na, nge môt éziñ a nyoñe môt ma lôm, a nyoñe fe mamien, a e nyô ki a nyoñe ma, a nyoñe fe môt a nga lôme ma.
Eyoñe Yésus a maneya kobô mam mete, ane nlem ô nga juʼulane nye abum été, ane a nga tuʼa jô ne ngeññ na: Bebela, bebela émien, ma kate mia na, wua ya be mia a ye koñe ma. 
Beyéʼé be nga ke foʼo ba fomban, be teke yem za nye a jôô nye. 
Nyeʼé wua, e nyô Yésus a mbe a nyekeʼe, a nga too nye fefe, a yeʼe nye tôé. 
E nde ñhe Simon Pierre a nga feb nye wo a jô na: Siliʼi môt Yésus a jôô nye. 
Ane nye ki a nga sili, a yeʼe Yésus e tôé a jô nye na: A Nti, a ne za? 
E nde Yésus a nga yalane na: A ne môt ma ye ve nduban éfuse belet. A dube ñhe éfuse belet, a nyoñé a ve je Yudas mone Simon Iskariôt. 
Nnéé ane a nga mane nyoñe éfuse belet, ane Satan a nga nyiin e be nye. E nde Yésus a nga jô nye na: E jam wo bo, boʼo dʼavô. 
Ve jame te ese, teke môt éziñ ya ba be mbe valé a nga yem amu jé a nga jô nye nalé. 
Ajô te, mbôl Yudas nye a nga bili nkop, bôte bevok be nga siʼako na Yésus a jô nye na, kele kuse biôme ya abôk, nge na vaʼa bingôngol bi bôt jôm éziñ. 
Eyoñ a nyoñeya éfuse belet, e nde a nga kui atan été été, éyoñ éte alu e vineya.
Eyoñe nye a keya, ane Yésus a nga jô na: Eyoñe jina Mone Môt a nyoñeya duma, Zambe a nyoñeya fe duma e be nye. 
A nge Zambe a nyoñeya duma e be nye, Zambe émien a ye fe ve nye duma, a ye ve nye duma te anaʼana. 
A ayôme bon dam, me ngenan bia be mia ôyôme mon nté; mia ye jeñe ma; aval me nga kobô Beyude na, e vôm ma ke, mi se ngul ya zu, avale te fe ma kobô mia éyoñe ji. 
Ma ve mia mfefé atiñe na, nyeʼesaʼané, aval ane me nga nyeʼe mia, nalé fe mia mia nyeʼesaʼané. 
E jame di nde bôte bese ba ye yeme na mi ne foʼo beyéʼé bam, nge mia nyeʼesan e zañe jenan, wua a nyu mbok.
Ane Simon Pierre a nga jô Yésus na: A Nti, wo ke ke vé? E nde Yésus a nga yalane na: E vôm ma ke, ô se ngul ya tôñe me wé éyoñe ji, ve melu ôsu, wo ye zu wo tôñe ma e mvus. 
Ane Pierre a nga jô nye na: A Nti, amu jé me se ngul ya tôñe wo éyoñe ji? Ma ye ju ényiñe jam e butane wo. 
Ane Yésus a nga yalane na: Ye wo ye ju, ényiñe jôé a butane énjam? Bebela, bebela émien foʼo ma kate wo na, nnôme kub a ngenan te loñ, wo ye kate ma biyoñ bilaa.
Nlem ô boʼo te kumetane mia; bunaʼane Zambe, bunane fe ma. 
E nda be Esaa wom, bitabaʼa bi ne abui. Nge nalé momo, ve me nga ye kate mia, amu ma ke kôme mia vôm. 
Nge ma ke a mane kôme mia vôm, mamien ma ye bulane zu nyoñe mia, e vôm me too, vôm ate fe mia yé tabe. 
A mfaʼa ma ke, mia yeme zene ya wôé. 
E nde Thomas a nga jô nye na: A Nti, bi te yem e mfaʼa wo ke, bia ye yeme zene ya wôé aya? 
Ane Yésus a nga jô nye na: Ma me ne zen , me to fe bebela, a ényiñ. Teke môt éziñ a ne ke be Tate, nye teke lôte be ma. 
Nge mi nga ye yeme ma, ve mi nga ye fe yeme Esaa wom. Ve ataté éyoñe ji mia yeme nye a mi yeneya fe nye. 
E nde Filip a jô nye na: A Nti, litiʼi bia Esoo, abime te da yian bia. 
Ane Yésus a nga jô nye na: Abim ayab éyoñ me tabeya a mia, a Filip, ye wô teke me yem? E môt a yeneya ma, a yeneya fe Esaa wom. Ve amu jé wo beta jô na, litiʼi bia Esaa wôé. 
Ye ô nji tuʼa buni na me ne be Esaa wom, Esaa wome ki a ne be ma? Mejô ma kobô mia ma, me nji so e be mamien, Esaa wom a too be ma, e nye a bo bisaé bié. 
Bunaʼane ma, amu me too e be Esaa wom, a Esaa wome ki e be ma. Nge sa nalé, bunaʼan amu mimboone mite mibien. 
Bebela, bebela foʼo, ma jô mia na, e môt a buni ma émien a ye fe bo mimboone ma bo, a a ye fe bo mam ma dañ malé anen, amu mamien ma ke e be Tate. 
Ajô te, e jam ése mia ye jaʼé a jôé dam, ma ye bo jame te, nalé Esaa a ye bi duma e be Mon. 
Nge mia sili me jôm éziñ a jôé dam, ma ye bo je.
Nge mia nyeʼe ma, mia ye baʼale metiñe mam. 
A mamien ma ye yeʼelan Esaa wom, éyoñe te a ye ve mia Mvolô minlem mfe na a zu tabe mia be nye nnôm éto. 
Nsisim benya mejôô, e wu si ndôn é se ngule ya nyoñ, amu é nji yene wô nge yeme ke wô. Ve mia mia yeme wô, amu ô too be mia, ô ne fe be mia. 
Maa ye liʼi mia bobenyui, ma zu be mia. 
A liʼiya ve mon étun si ndôn teke beta yene ma, ve mia mia ye yene ma, amu me bili ényiñ a mia fe mia ye bi ényiñ. 
Môse ôte mia bebien mia ye yeme na me ne be Esaa wom a mia fe mi ne be ma aval mamien me né e be mia. 
E môt a bili metiñe mam a baʼale fe me, e nye a nyeʼe ma. E nde fe, e môt a nyeʼe ma, Esaa wom a ye nyeʼe nye, ma fe ma ye nyeʼe nye a ma ye liti nye mamien. 
Eyoñe te Yuda, sake Iskariôt, a zu jô nye na: A Nti, jé ja bo na bia ô litii womien, ve teke liti si ndôn? 
Ane Yésus a nga yalan a jô nye na: Nge môt a nyeʼe ma, a ye baʼale ñyeʼelane wom, Esaa wom a ye nyeʼe nye, a bia ye zu e be nye, a kôm éto e be nye. 
E môt a nji nyeʼe ma, a ne te baʼale mejô mam. E nde fe ñyeʼelan mia wôk ô nji bo éñwom, ô ne wu Esaa wom a nga lôme ma. 
Me maneya kobô mia mam ma bia be mia bi too. 
Ve Mvolô minlem, Mfufub Nsisim Tate a ye lôme mia a jôé dam, e nye a ye tuʼa yeʼele mia mam mese a baʼalane simesane mia e mam mese mamien me nga yeʼele mia. 
Ma liʼi mia mvoʼé , ma ve mia mvoʼé jam. Sake avale si ndône ja ve mia e nde ma fe ma ve mia. Nlem ô boʼo te kumetane mia, nge ko woñ. 
Mi maneya wôk ane me nga jô mia na, ma ke a ma beta zu be mia. Nge mia nyeʼe ma mia ye vak a nkean ma ke be Tate, amu Tate a dañe ma. 
Ve éyoñe ji me maneya kate mia mam mete me ngenane te bo, e nde éyoñe ma ye boban, mi buniʼi. 
Teke fe me yeʼe beta kobôô mia abui, amu njôô ya si nyô a nga zu. Ve a nji bi jam éziñ e be ma, 
ve ane si ndôn nyô ja ye yem na ma nyeʼe Tate, e nde avale Tate a nga ve ma atiñ , avale te ma bo. Tebaʼane tetele, bi kôlô va.
Ma me ne nyia ndik, Esaa wom ki e nye a bo ésaé ya été. 
Efaʼalé ése é tii be ma te wum bibuma, a tyiʼi je, a e ji ése ki ja wum bibuma a seb je na é wum bibuma abui. 
Mfaʼa wônan, mi ne mfuban amu mejô me nga kate mia. 
Tabaʼane ñhe be ma, ma fe e be mia. Aval éfaʼalé é se ngule ya wum bibuma étam, nge é nji timbi be nyia ndik, avale te fe mia nge mi nji tabe be ma. 
Ma me ne nyia ndik woon, mi ki bifaʼalé. E môt a too be ma, ma fe me too be nye, e nye a wum bibuma abui, amu me momo, mi se ngul ya bo toʼo jam éziñ. 
Nge môt éziñ a nji tabe be ma, ba ye wua nye atan aval ane éfaʼalé, ve mane kôt, be ve kôane bie a wua bie nduan été, bi ve mane dik. 
Nge mia tabe be ma, mejô mame ki me tabe be mia, jakaʼane jôm ése mia kômbô, mia ye nyoñe je. 
Esaa wom a nyoñe duma amu na mia wum bibuma abui a nalé ate mia ye bo beyéʼé bam. 
Aval Tate a nga nyeʼe ma, ma fe me nga nyeʼe mia, tabaʼan e nyeʼane wom été. 
Nge mia baʼale metiñ mam, mia ye tabe nyeʼane wom été, aval ane mamien me nga baʼale metiñe mʼEsaa wom, a me too e nyeʼane wé été. 
E mam ma, me nga kate mia me na avaʼa dam e bo be mia, a na avaʼa denan e jaé ne lut. 
Atiñe dame ke di na mia mia mi nyeʼesan, aval ane me nga nyeʼe mia. 
Môt éziñ a nji bi nyeʼane wo dañ wuna na môt a ju ényiñ jé a butane bemvôé bé. 
Mfaʼa wônan, mi ne bemvôé bam nge mia bo mam ma bendé mia. 
Me nji fe loone mia na bebo bisaé, amu mbo ésaé a nji yem e jam masa wé a bo. Me nga loone mia na bemvôé, amu na e mam mese me nga wôk e be Esaa wom, me maneya bo na mi yeme me. 
Sake mia mi nga tob ma, mamien me nga tob mia, a telé mia na mi ke, a wume bibuma, a bibuma bienan bia ye dañe libi, a na, nge mia ye jaʼé Tate jôm éziñ a jôé dam, a ye ve mia je. 
Jam ma bendé mia e ne ve na mi nyeʼesan, wua a nyô mbok.
Nge si ndôn ja wôʼô mia biko, mi yeme na mamien é nga taté wôʼô biko. 
Nge mi nga ye bo ba ya si ndôn, si ndôn é nga ye nyeʼe jôme jé. Ve mbôl mi nji bo ba ya si ndôn, amu mamien me nga ke ma tob mia e si ndôn été, ajô te si ndôn ja wôʼô mia biko. 
Mi simesaʼan ébuʼu me nga jô mia na, mbo ésaé a nji dañ masa wé. Nge be nga feme ma, ke ba ye fe feme mia. Nge be nga baʼale mejô mam, ba ye fe baʼale émenan. 
Ve mam mese ma, ba ye bo mia me, amu jôé dam, amu na be nji yem e môt a nga lôme ma. 
Nge me nga ye bo te so a kobôô be, ve be nga ye bo te bi abé . Ve éyoñe ji be nji bi, atyebe éziñ ya bo meveñ, mfaʼa ya nsem wop. 
E môt a siñe ma, a siñe fe Esaa wom. 
Nge me nga ye bo te bo, mame môte mfe a nji tame bo e zañe jap, ve nge be ne teke abé . Ve éyoñe jina ki, be yeneya me a mis, be nga viane siñ mamien a Esaa wom. 
Ve jam e ne ntilan e Kalate metiñ wob da yiane tôéban na: Be nga siñe ma teke akalaʼa. 
Eyoñe Mvolô minlem, nye ma ye lôme mia a soʼo be Tate, Nsisimi benya mejô wo so be Tate, a ye bo ngaa ya ajô dam. 
Ve mia fe mia ye kañete ajô dam, amu bia be mia bi tabeya aso atataʼa.
Me maneya kate mia mam ma mi za kolé ôbak. 
Ba ye titane mia e meba me Zambe. Yaa, awolo da ye bo, éyoñ môt ase a wôé mia a ye simesane na a ve Zambe ékañaʼa ja yian. 
Ba ye bo mam mete amu na be nji yeme toʼo Tate, toʼo ma. 
Ve me maneya kate mia mam mete, ajô te, éyoñ awolo ya été da ye kpwaan, mia ye yeme na mamien me nga mane kate mia me.
E nde, éyoñe ji, ma ke e be Môt a nga lôme ma, a teke môt éziñe ya be mia a sili me na: Wo ke vé? 
Ve mbôl me maneya kobô mia mam ma, e nlem ô jaéya mia a ôlun. 
Ma kate foʼo mia bebela na, e ne mia beta mfi na me ke. Amu nge ma bo te ke, Mvolô minlem aa ye ke zu be mia. Ve nge ma ke ki, ma ye ke lôme mia nye. 
Eyoñ a ye so, émien a ye kpwé si nyô ajô abé , ajô zôsôô , a ajô ntyiʼane mejô. 
Mfaʼa ajô abé , amu na be nji buni ma. 
Mfaʼa ajô zôsôô , amu ma ke e be Tate, mi teke fe beta yene ma. 
Mfaʼa ajô ntyiʼane mejô, amu na ajô njôô ya si ndône nyô e maneya tyiʼi. 
Me ngenane me bili mam abui ya kate mia, ve mi nji bi ngule ya jibi beʼe adite te éyoñe ji. 
Eyoñe ñhe, Nsisim bebela nye a ye so, a ye liʼitane mia zene ya bebela ase ngumba. Amu a ye bo te kobô mam mé, ve mam mese a ye wôk, e me a ye kobô, a kate fe mia mam ma zu. 
E nye a ye ve me duma, amu e jam a ye nyoñe be ma, e nde a ye kate mia. 
E mam mese Tate a bili me ne émam. Ajô te nde ma te jô na, a nyoñ e be ma a kate mia.
Ane mon étun a lôté mia ye bo, teke beta yene ma, mon étun a beta lôt mi beta fe yene ma. 
E nsamba beyéʼé été bôte bʼéziñ be nga ke ba jô ba bevoʼo na, za akaʼajôô a kate bia di na, ane mon étun a lôté, mia ye bo te beta yene ma, mon étun a beta lôt, mi beta fe yene ma, amu ma ke e be Tate? 
E nde be nga jô na: Jé nje a jô na, mon étun? Bi nji yem e jam a kobô. 
Eyoñe Yésus a nga yeme na ba kômbô sili nye ajô te, ane a nga jô be na: Mia ke mia silane minsili zañe jenan a ajô ma jô mia na, ane mon étun a lôté, mia ye bo teke beta yene ma, mon étun a beta lôt, mi beta fe yene ma? 
Ma bele foʼo ane ma jô mia na, mia ye yôn a tat, ve si ndône ki ja ye vak. Mia mia ye foʼo wôʼô ôlun, ve ôlune wônan wo ye kôñelan a veñesane mevak. 
Eyoñe minga a kôʼôlô mmie, a tabe éyôé, amu éyoñe jé ya mintaé é soya. Ve ane mon a bialé, teke fe beta simesane mintaé, amu mevaʼa ya na ngumba môt ô bialéya e si ndôn. 
Mfaʼa wônan, mi bili foʼo ôlun éyoñe ji. Ve ma ye beta zu yene mia. A nleme wônan wo ye fôn a mevak, a mevaʼa menan mete, teke môt a ye vaa mia me. 
Môs ôte, mia ye bo te sili ma nsili éziñ. Bebela, bebela émien foʼo ma kate mia na, e jôm ése mia ye sili Tate a jôé dam, a ye ve mia je. 
Azukui éyoñe ji, mi nji jaʼé jam éziñ a jôé dam. Jakaʼane ñhe, mia ye nyoñ, éyoñe te avaʼa denan da ye bo njalan ne lut.
Me maneya zu ma kobô mia mam ma a minkana. Ve éyoñ ja zu, ma ye bo te beta kobôô mia a minkana, ma ye kate mia ajô Esaa wom ne ngeññ. 
Môs ôte, mia ye jaʼé Tate mam a jôé dam, a me nji kôsa jô mia na ma ye yeʼelane Tate ajô denan. 
Amu Tate émien a nyeʼe mia, amu mi nga nyeʼe ma, mi buni fe na mamien me nga so e be Zambe. 
Me nga so be Tate, ane me nga zu e si nyô. E nde ma beta liʼi si ndôn nyô a ke be Tate. 
Ane beyéʼé bé be nga jô na: Ke bia yene foʼo éyoñe ji na wo kobô ne ngeññ, teke ku nkana éziñ. 
Eyoñe ji, bia yeme na wo yeme mam mese, a teke mfi éziñe na môt a sili wo nsili. E ne bia buni valé na ô nga so be Zambe. 
Ane Yésus a nga jô be na: Ye mi buniya éyoñe ji? 
Ke awolo da zu, e soya fe so, mia ye mane tyamelan, môt ase a kele mfaʼa wé, mi liʼi ma étam. Ve da me nji bo étam, amu bia Tate bi ne. 
Me nga mane kate mia mame ma na, mi tabe mvoʼé ne mieññ amu ma. Mia ye foʼo bi bitibelaʼa; ve da, boʼone ngul minlem, mamien me dañeya si ndôn.
Eyoñe Yésus a maneya kobô mejô mete, ane a nga bete mis e yôp a jô na: A Tat, awolo e kpwaneya. Wumuluʼu Mone wôé, Nyômone ki a wumulu wo; 
aval ô nga ve nye ngule ya jôô bôte, e nde te bôte bese, ô nga ve nye a ve be ényiñ ya melu mese. 
Enyiñe ya melu mese ki é ne na bôt be yeme wo na wo étam ô ne nya Zambee, be yeme fe nyôô nga lôm, nye a ne Yésus Krist. 
Me nga ve wo duma e si nyô, amu me maneya sondô ésaé ô nga ve me na me bo. 
Ve éyoñe jina ki, a Tat, womien wumuluʼu ma a duma me nga tame bi be wo valé si nyô é ngenan te bo. 
Me nga bo na e bôte ô nga ve ma e si ndône mu be yeme jôé dôé. Be mbe émbôé, e nde ô nga ve me be, ane be nga baʼale ajô dôé. 
Eyoñe ji be yemeya na mam mese ô nga ve ma ma so foʼo be wo. 
Amu na mejô ô nga kalane ma me nga kalane be me, ane be fe be nga nyoñe me a yeme bebela na mamien me nga so be wo, a be nga buni fe na wo foʼo ô nga lôme ma. 
Ma yeʼelan asu dap, me nji yeʼelan asu si ndôn, foʼo ve asu bôt ô nga ve ma, amu be ne émbôé, 
a biôme biam bi ne émbiôé, a émbiôé bi ne émbiam, a ma nyoñe duma e be bôte bete. 
Mfaʼa wom, me nji fe bo e si ndône mu, ve be be ne e si ndôn, amu ma zu be wo. A Tate ô ne Mfufup, baʼaleʼe be a jôé dôé, di ô nga ve ma, nde be bo jôme jia aval ane bia wo bi né. 
Eyoñe me nga too bia be be, me nga baʼale be a jôé dôé, di ô nga ve ma, a me nga kamane be, a wua éziñe ya be be a nji jañ, sesale ve mone ya njañ, ane jam e ne ntilan da ye tôéban. 
Eyoñe ji ma zu be wo, a ma kobô mam ma e si ndône mu ane be ne bi avaʼa dam njalane e be be ne lut. 
Me nga mane ve be mejô môé, ane si nyô é nga wôʼô be biko, amu be nji bo bôte ya si mu, aval fe mamien me nji bo môte ya si ndôn. 
Me nji yeʼelane wo na ô vaa be e si ndôn, ve na ô baʼale be, amu Mbia Môt a ne. 
Be nji bo bôte ya si ndôn, aval fe mamien me nji bo môte ya si ndôn. 
Tune be a benya mejôô. Mejô môé me ne bebela. 
Aval ane ô nga lôme ma e si nyô, nalé ate fe me nga lôme be e si nyô. 
A ma ve mamien ane metunaʼa asu dap, na be fe be ve bebien ane metunaʼa e bebela été. 
Me nji yeʼelane wo ve asu bana étam, ma yeʼelane fe asu ba bese ba ye buni ma amu mejô map, 
ane be bese be ne bo jôm jijia, aval ane wo, a Tat, ô nee be ma, a ma fe e be wo, e nde be fe be bo jôm jia e be bia éyoñe te si ndôn ja ye buni na wo foʼo ô nga lôme ma. 
E duma ô nga ve ma, ma fe ma ve be de na be bo jôme jia aval ane bia wo bi ne jôme jia. 
Ma e be be, a wo fe e be ma, nalé ba ye tuʼa bo jôme jia, ajô te si ndôn ja ye yeme na wo foʼo ô nga lôme ma, a ô nga nyeʼe be avale fe ô nga nyeʼe ma. 
A Tat, ba ô nga ve ma, ma yi na e vôm me too be fe be tabe valé bia be be, ane ba ye yen étôtoʼo jam mamien, nje ô nga ve ma amu ô nga nyeʼe ma si nyô é ngenan te boban. 
A Tate ô ne zôsôô , si nyô é nji yeme wo, ve ma me nga yeme wo, a bana fe be nga yeme na wo foʼo ô nga lôme ma. 
Me nga mane bo na be yeme jôé dôé, a ma ye ke ôsu a bo na be yeme de, nalé ate nyeʼan ô nga nyeʼe ma wo ye tabe be be a mamiene fe e be be.
Eyoñe Yésus a maneya kobô mejô mete, ane a nga téé, baa beyéʼé bé, a dañ ôtôñ Kédroñ, afub e mbe vôm ate, Yésus baa beyéʼé bé be nga nyin été. 
E Yudas a nga koñe nye a mbe fe a yeme vôm ate, amu Yésus baa beyéʼé bé be mbe be kele wé biyoñ biyoñ. 
E nde ñhe Yudas a nga nyoñe nsamba bezimbi a bekeminlôman be soʼo be minlô Betuni a Befarizieñ, a kele be wé, be bili ngôé é yônôk, a belambe a bikpwelé mewosan. 
Amu Yésus a nga yeme mam mete mese ma ye kui be nye, ane a nga ke tôbane be a jô be na: Mia jeñ za? 
Ane be nga yalane na: Yésus ya Nazarét. E nde a jô be na: Ma te nyô. E Yudas a nga koñe nye a nga tele fe valé baa be be. 
Eyoñe ñhe a jôya be na: Me nyô, ane be nga bulan mvumvua, be nga ke ba ku si si. 
Ane a nga baʼalane sili be na: Mia jeñ za? E nde be nga jô na: Yésus ya Nazarét. 
Ane Yésus a nga yalane na, ke me jôya mia na, me nyô. Nge ma foʼo mia jeñ, jôkaʼane ñhe bôte ba, be be ke. 
A nga jô nalé, ndemben njôan a nga jô wo ye tôéban na: E bôt ô nga ve ma me nji jañele ve wuwua ya été. 
Mbôl Simon Pierre a nga bili nkpwaté mekôn, ane a nga té wô a bibi mbo bisaé nlô Ntuni, a tyiʼi nye alo ya mbo nnôm. Mbo bisaé ate a to jôé na Malkus. 
Ane Yésus a nga jô Pierre na: Some nkpwaté mekôn wôé abam. E kob Tate a nga ve ma, ye me bo te nyu je? 
E nde ñhe nsamba bezimbi wu a njôô wob a bekeminlôman ya Beyude be nga bi Yésus, a mane kaʼa nye ngataʼa.
Ane be nga taté kee Yésus e be Anne. Amu Anne a mbe ntyi fam Kayif, a to fe nlô betuni ya mbu ôte. 
E nde fe Kayif nye a nga leb Beyude na e ne mvaé na môte wuwua nye a wu asu ngum ayoñ.
Simon Pierre a nga ke a tôñe Yésus baa ñyeʼé mfe. Mbôl nlô ntuni a mbe a yeme nyeʼé ate, e nde a nga nyiin e nseñ ya nda nlô ntuni été baa Yésus, 
Pierre ki a liʼi a tele mbé yôp, mfaʼa yʼatan. Ane ñyeʼé mboʼo nlô ntuni a mbe a yeme nyô a nga ke mane kobô minga a baʼale mbé na, a nyiñili Pierre élum été. 
E nde minga a baʼale mbé a zu jô Pierre na: Ye ô nji bo wua ya beyéʼé be môte nyô? Ane Pierre a nga jô na: Me nji bo été. 
Bebo bisaé a bebaʼale nda be nga kôbane di, be nga woban nduan, amu avep; Pierre a ntele ñhe valé baa be be be wobaʼane nduan.
E nde nlô ntuni a nga sili Yésus ajô ya beyéʼé bé a miñyeʼelane mié. 
Ane Yésus a nga yalane nye na: Me nga kobô bôte bese éngengeñ, a mamien me nga yeʼele éyoñ ése aba Zambe a Nda Zambe, e vôme Beyude bese ba zu tôkan, a me nji kobô jam éziñ asoé. 
Jé foʼo wo sili ma? Siliʼi bôte be nga vôʼôlô na be nga jô be aya? Ke bebiene ba yem e mam me mbe me kobôʼô. 
Nnéé ane a nga suu nkobô, ane môte wua ya bebaʼale a nga tele valé a nga bibi Yésus abaé a jô na: Ye aval di e nde wo yalan nlô ntuni ? 
Ane Yésus a nga yalane nye na: Nge me kobôya abé , litiʼi jôm é ne abé; nge ma kobô ki mvoʼé , wo bibi ma amu jé? 
E nde Anne a nga lôme nye a tii ngataʼa e be Kayif nlô Ntuni.
Simon Pierre nye a tele a wobaʼane nduan. Ane be nga jô nye na: Ye wo fe ô nji bo wua ya beyéʼé be môt ate? Ane a nga kat a jô na: Me nji bo été. 
E nde mbo bisaé wua éziñ ya be nlô Ntuni, a vumane môte Pierre a nga tyiʼi alo, a zu jô na: Ye me nji yene wo afub li mia be nye? 
Ane Pierre a nga baʼalane beta kat, nnôm kub ki a nga sôane loñ été été.
E nde be nga kôlô Yésus be Kayif a kee nye nda be njô bôt, a ésala mametyé. Bebien be nga bo teke nyiin e nda be njô bôt, be za kôb nsem éziñ, be kele di Pak. 
Ane Pilat a nga ke yene be nseñe a jô na: Ajô avé mia boʼolô môte nyô? 
Nde be nga nyoñe nkobô a yalane nye na: Nge môte nyô a nji ye bo mbo abé , ve bi nga ye bo te zu ve wo nye. 
Ane Pilate ki a nga jô be na: Mia bebien nyoñane nye, mi ke tyiʼi ajô dé a metiñe menan. E nde Beyude be nga jô nye na: Mfaʼa wongan, bi nji bi ngul éziñ ya tyiʼi ajô ya wôé môt. 
Ane ajô Yésus a nga tôéban ane a nga liti aval awu avé a ye wu. 
E nde Pilat a nga beta nyiin, a loone Yésus a jô nye na: Ye wo ô ne njôô Beyude? 
Ane Yésus a nga yalane na: Ye na womien wo jô ajô te, ye na bôte befe be nga kate wo de ajô dam? 
Pilate a nga yalane na: Ye me ke me mone Yude? Ke ayoñe dôé ebien, a minlô betuni e mbe be nga soo wo be zu me wo ve; ô nga bo jé? 
Ane Yésus a nga yalane na: Ejôé é ne énjam é nji bo ji ya si ndône mu; nge éjôé jam é too ji ya si ndône mu, ve nge bebo bisaé ya éjôé jam ba ye wosan na me bo te veban e mo Beyude. E nde ñhe éjôé jam é nji bo ji ya bi ne va. 
Ane Pilate a nga jô nye na: Ke ô ne ñhe njô bôt? Yésus ki nyee nye na: Womiene wo jô le na me ne njô-bôt. Ajô te nde me nga bialé de, ajô te nde fe me nga soo de si ndôn mu na, me zu boʼolô ajô ya bebela. A môt ase a ne môt ya bebela nye a wôʼô tyiñe jam. 
Pilat a nga jô nye na: Jé é ne bebela? Eyoñ a jôya nalé, ane a nga bulane ke yene Beyude a jô be na: Me me nji yen toʼo ajô éziñ e be môte ate. 
Ve mbôl mi bili tum na ma suu mia môte wua asu Pak, ye mia kômbô na me suu njôô Beyude? 
Ane be ki be nga jô a yôtane yôb été a ngule na: Sake môte nyô, suʼu bia Barabas. Barabas ki a mbe nkañ ze mimfaka.
Ane Pilat a nga bendé na be nyoñe Yésus a ke bibi nye minkasa. 
Eyoñe te bezimbi be nga lôñe ékate biyo a jalé nye je nlô, be nyoñe fe évele alôʼô be jalé nye, 
be ve subu nye bebé a jô na: Mbôlô ñhe, a njô Beyude Be nga bibi fe nye mebaé. 
E nde Pilat a nga beta kui atan a jô be na: Mi lôô, ma zu mia nye liti atane mu mi yeme na me nji yen toʼo ajô éziñ da ve nye mekua. 
E nde Yésus a nga ke e nseñ, a beʼe ékate biyo a njombo évele alôʼô wu. Ane Pilat a nga jô be na: Mi lôô môt ate! 
Eyoñe minlô betuni a bebaʼale bap be nga yene nye, ane be nga yôtane yôb été a ngule na: Bômôlôʼô nye krôa , bômôlôʼô nye krôa ! Ane Pilat a nga jô be na: Mia bebien nyoñane nye mi ke bômôlô nye krôa . Amu mfaʼa wom, me me nji yene nye ajô éziñ. 
E nde Beyude be nga yalane nye na: Bia bebien bi bili atiñ , a njôane ya atiñe te, a yiane wu, amu a nga bo émien mone Zambe. 
Eyoñe Pilat a wôʼôya nkobô te, woñ ô nga viane bi nye, 
ane a nga bulane ke nda été a jô Yésus na: Wo so so vé? Yésus teke foʼo ve nye éyalan éziñ. 
Ane Pilat a nga jô nye na: Wo ku ma évôl a? Ye ô nji yeme na me bili ngule ya suu wo, me bili fe ngule ya bo na be bômôlô wo krôa ? 
E nde Yésus a nga yalane nye na: O nji ke ye bi mone ngul éziñ e be ma, nge é nji bo mveane ya yôp. Ajô te, e môt a nga kee me wo, e nye a beʼe nseme wo beta dañ anen. 
Ataté éyoñ éte Pilat a nga jeñe mezene ya suu nye. Ane Beyude be nga yôtane yôb été na: Nge wo suu nye, wôna ô nji bo mvôé Kaiza. E môt ase a telé émien njô bôt a wosane Kaiza. 
Awôʼô Pilat a nga wôʼô be kobôʼô nalé, ane a nga kee Yésus e nseñ, a tabe éto ntyiʼane mejô vôm ba loone na Lithôstérôtôs, e nkobô Hébre ke na Gabatha. 
A mbe éyoñe ngômesan Pak, bebé awolo samane. E nde ñhe Pilat a nga jô Beyude na: Mi lôô njôô wônan, e nye ñhe nyô. 
Ve be ki be nga viane yôtane e yôb été na: Ayiane wu, kelee nye, bômôlôʼô nye krôa ! Ane Pilat a nga jô be na: E njô wônan, ye me tyelé nye krôa ? E nde minlô betuni mi nga yalane na: Bi nji bi njôô, mfe foʼo ve Kaiza. 
Ane a nga nyoñe ñhe nye a ve be nye na be ke tyelé nye e krôa . E nde ñhe be nga nyoñe Yésus a ke nye. 
Ane émien a nga beʼe krôa jé a ke vôm a ne jôé na Ekôkoé nlô, e nkobô Hébre ki na Gôlgôta. 
E ne be nga tyelé nye krôa valé, baa be bôte befe bebaé, nyôna li, nyôna ke li, Yésus ki ézezañ. 
Ane Pilat a nga tili mon abam na be ke baʼaé nye de e krôa yôp, ntilan ô mbe été na:
Beyude abui be nga lañe mon abam ate, amu e vôme be nga tyelé Yésus e krôa a mbe foʼo bebé a tison. Ntilane te ô mbe e nkobô Hébre, nkobô Lateñ, a nkobô Grék. 
E nde minlô betuni ya Beyude be nga jô Pilat na: Te wo tili na: Njôô Beyude; tiliʼi na: Emien a nga jô na me ne njôô Beyude. 
Ane Pilat ki a nga yalane na: Avale me tiliya, e nde me tiliya. 
Bezimbi ki, éyoñe be maneya bômôlô Yésus e krôa , ane be nga nyoñe mengômesane mé, a kabe me mengab menyiin, mone bezimbi ase ngab jia. Beta éwoman wé a mbe fe, éwomane te teke nlokoʼo, ntiñane ngumba ngumba aso yôp akui si. 
E nde ñhe be bebien be nga jô na: E mboʼan te nyab éwomane ji, bia zu viane do je abia bi yeme môt a ye nyoñe je. Nalé Ntilan ô nga tôéban ô jôô na: be nga kabane mengômesane mam; a éwomane jam, be nga do je abia. Mam bezimbi be nga bo mme ñhe le.
Bebé a krôa Yésus, e nyia wé a nga tele, a monyañe nyia; Marie nga Keléôpas a Marie ya Magdala. 
Eyoñe ñhe Yésus a yeneya nyia wé a ñyeʼé a mbe a nyekeʼe a tele nye fefel, e nde a nga jô nyia na: A minga ô lôô, mone wôé le. 
Ane a nga jô fe ñyeʼé ate na: O lôô nyia wôé le. Ataté éyoñ éte, nyeʼé ate a nga nyoñe nye e nda jé.
E mvuse te, ayene Yésus a nga yene na mam mese me maneya, a na ntilan ô tôébaneya, ane a nga jô na: Ma wôʼô évé. 
Viek ô mbe ô tele valé, njalan a sañe woon. Ane be nga dub abusa e sañe woone été, be fane de ôlelé hisôp, be kele de Yésus anyu. 
Eyoñe Yésus a nyoñeya sañe woon éte, e nde a nga jô na: E maneya, ane a nga jomé nlô wé a suu nsisim wé.
Beyude ki, mbôl ngômesan Pak é mbe, a mfaʼa ya na mimbim mi bo te langan e krôa yôb e môs Sabat ôte, amu môse Sabat ô mbe beta môs , ane be nga yeʼelane Pilat na be buʼu be mebo a suu be si. 
E nde bezimbi be nga ke, be mane buʼu môt ôsu mebo, a môte mbok baa be be nga tyele Yésus e krôa . 
Eyoñe be keya kui be Yésus, mbôl be nga yen a wuya, ane be nga bo teke buʼu nye mebo; 
ve mone bezimbi wua a nga jii nye akoñ e mvaé, ane metyi a mendim bi nga kui été été. 
E môt a nga yen e nye a nga kañete, a jam a kañete e ne bebela, a môt ate a yeme na e ne foʼo bebela, aval ya na mia bebiene fe mi buniʼi. 
Mam mete me nga boban a tôéjalé ntilan ô ne na: Tekeʼe éves jé jia ja ye buʼi. 
A ntilan ôfe wo jô fe na: Ba ye fombô e môt be nga jii akoñ.
E mvuse ya valé, ane Yôsep ya Arimaté, mbôl a mbe ñyeʼé Yésus, ve asoé amu a nga ko Beyude woñ, a nga yeʼelane Pilat na a ke nyoñe mbime Yésus. Ane Pilat a nga ve ngu. E nde a nga ke, a nyoñe mbim. 
Ane Nikôdém, e môt a nga tame ke be Yésus alu éziñ, nye fe a nga ke soo mbundaʼane mfuʼane mbone mire baa alôés, tañe kili mewôm mela. 
E nde ñhe be nga nyoñe mbime Yésus, be mane diñe wô a bibab biyé mmiaman a mimbone menyum, aval ane tume njamane mimbim Beyude é né. 
Afôla be nga bômôlô Yésus e krôa , afub e mbe valé, nalé fe mfefé soñ, afube te été, be ngenane te jam môt éziñ été! 
Ane be nga jame Yésus valé, amu ngômesane abôʼô Beyude, a soñ éte ki é to bebé.
E môs ôsu ya sondô, e nde Marie ya Magdala a nga téé ésala tyé, dibi e ngenan, a ke kui e soñ a yene na akoʼo e vaseya soñ. 
Ane a nga ke mbil a ke yene Simon Pierre baa ñyeʼé mbok, e nyô Yésus a mbe a nyekeʼe, a kate be na: Be vaaya Nti e soñ, a bi nji yem e vôme be keya nye. 
E nde Pierre a nga téé baa ñyeʼé mboʼo ate, a ke e soñ. 
Be mbe be kele mbi, bese bebaane; ve ñyeʼé mbok a nga ke mbil avô a dañe Pierre, a taté ke kui e soñ; 
e nde a nga lumbu si a yene bibab biyé bi bôô, ve da nye teke nyiin. 
Eyoñe Simon Pierre a nga zu a tôñe nye mvus nye fe a kuiya, ane a nga nyiin e soñ été, a yene fe bibab biyé bi bôô, 
a ndombo be nga vul Yésus e nlô é bôô mvulan ngume vôm étam, baa bibab biyé teke bômbô vôma wua. 
Eyoñe te ñhe ñyeʼé mboʼo a nga taté ke kui soñ, nye fe a nga nyiin. Ane a nga yen, ane a nga buni. 
Amu valé be ngenan teke yem ntilan wo jô na: A yiane wômô a kôlôʼô miñwuan. 
E nde beyéʼé be nga bulane menda map.
Ve Marie a nga liʼi a tele fefele soñe atan, a yiik. E ñyône zañe valé, ane a nga lumbu si a bôt e soñ été. 
E nde a nga yene bʼéngele bebaé be beʼe bifumulu biyé, be too si vôm mbim Yésus ô nga bôô, wua e mfaʼa ya nlô, nyô mbok e mfaʼa ya mebo. 
Ane be nga jô nye na: A minga, wo yône jé? E nde nye kʼa nga yalane be na: Amu be zuya vaa Nti wom, a me nji yem vôm be keya bôé nye. 
Aman a nga mane kobô nalé, ane a nga buʼu tyiñ a fombô mvus a yene Yésus a tele, ve nye teke yeme na Yésus le. 
E nde Yésus a jô nye na: A minga, wo yône jé? Wo jeñe za? Mbôl a nga siʼa ko na a ne mbo ésaé ya afup, ane a nga jô nye na: A monti, nge wo wo te toʼé nye, kate ma vôm wo te ke bôé nye, mamien ma ye ke beʼe nye. 
Ane Yésus a nga jô nye na: A Marie! E nde nye kʼa nga kôñelan a jô nye e nkobô Hébre na: A Rabbuni (e ne na, a ñyeʼele). 
E nde Yésus a nga jô nye na: Te nambe ma! Amu me ngenan te bet be Tate. Kele ñhe yene bobenyoñ ô kate be na ma bet a ke be Esaa wom a Esaa wônan, e be Zambe wom a Zambe wônan. 
Ane Marie ya Magdala a nge ke, a kate beyéʼé na: Me yeneya Nti, a kate fe be mam a nga jô nye.
Môs ôte ôbien, éyoñe ngôʼé é boya, e môs ôsu ya sondô te, mimbé mi too mimfetan e vôme beyéʼé be mbe, amu be nga ko Beyude woñ, ane a nga so, a ntele be zañ a jô be na: Mvoʼé é boʼo a mia! 
Ane a nga mane jô nalé, a nga liti be mo a mvaé. Beyéʼé be nga vak, amu ñyenane ba yene Nti. 
E nde a nga beta jô be na: Mvoʼé é boʼo a mia! Aval Tate a nga lôme ma, ma fe ma lôme mia. 
Akobô a nga mane kobôô be nalé, ane a nga kute be mvebe e nyôl a jô na: Nyoñan Mfufub Nsisim. 
E bote bese mia ye jamé mam abé , mam mete me jambaneya, e ba ki mia bo te jamé, a baʼale minsem miab, mia tabe mbaʼalan.
Thomas, wua ya nsamba beyéʼé awôm a bebaé, nyô ba loone na Didimi, nye a nji tabe a ba bevok éyoñe Yésus a nga so. 
E nde ñhe Beyéʼé bevok be nga jô nye na: Bi yeneya Nti. Ane nye kʼa nga jô be na: Nge me te kôme yen bifele mesen e mo mé été, me me beme fe ônyu wom e bifel mesen été, me kôme fe nyiñili wo wom e mvaé jé été, me teke yebe. 
E mvuse melu muam, beyéʼé be too e nda été, Thomas a too fe a be. E nde Yésus a nga so, mimbé mimfetan, a ntele be ézezañ, a jô na: Mvoʼé é boʼo a mia! 
E nde a jô Thomas na: Zaʼak a ônyu wôé va, fombôʼô mo mam, same fe wo wôé a beté akule wo dôé e mvaé jam, te bo bisô, ve buni. 
Ane Thomas a nga yalane nye na: A Nti wom, a Zambe wom. 
E nde Yésus a nga jô nye na: Amu ô yeneya ma, e nde ô buniya! Ebotan a bôte be nji yen ve buni.
Yésus a nga bo fe bitua bi mam bife abui e mise beyéʼé bé, ve me nji bo ntilan e kalate nyuna été. 
Ve mana me ne ntilan amu mi bunii na Yésus a ne Krist, Mone Zambe, a na ane mi buni, mi bi ényiñ amu jôé dé.
Mvuse éte, ane Yésus a nga zu beta liti beyéʼé nyôle jé e mañe ya Tibériade. A nga liti be nyôl avale di: 
Be mbe vôma wua, Simon Pierre, baa Thomas ba loone na Didimi, a Natanaél a soʼo Kana ya Galilé, a bone be Zébédé, a beyéʼé befe bebaé. 
E nde Simon Pierre a zu jô be na: Ma tame ke yob kos. Ane be nga jô nye na: Bia be wo bia ke. E nde ñhe be nga dañ éfunga été. Ve da alu te be nji ke bi jôm éziñ. 
Esala tyé, Yésus a ntele e kindiʼi mañ, ve beyéʼé teke yeme na a ne Yésus. 
Ane Yésus a nga jô be na: A bon , ye mi bili foʼo jôme ya di? E nde be nga yalane nye na: Tekeʼe jôm. 
Ane a nga jô be na: Tameka yaan avot mfaʼa éfunga ya mbo nnôm, wôna mia ye bi. E nde be nga ya de, be nga kate dutu avot, amu kos é dañeya abui. 
Eyoñe te ñyeʼé Yésus a mbe a nyekeʼe a nga jô Pierre na: Nti le! Awôʼô Simon Pierre a nga wôʼô na, a ne Nti, e nde a nga tiñeti éyé angeteñ, amu a mbe soé, a wua émiene e mañ été, 
beyéʼé bevoʼo be nga zu éfunga été, amu kindik é nji ke fe bo be ôyap, ve bebé tañ menyiʼi me mo mintete mibaé, be zaʼa ba dutu avot kos. 
Eyoñe be maneya sis e kindik, be nga yene maʼa me nduane nkôban, kos a belet bi bete été yôp. 
E nde Yésus a nga jô be na: Zaʼane kos éziñe ya nyô mi ndôme bi. 
Ane Simon Pierre a nga dañ éfunga été a mane dutu avot e kindik, njalan a beta be kos tañe ntet a mewôm metan a éla. Ve akôsabo abim abui te, avote teke nyaé. 
E nde Yésus a zu jô be na: Zaka dian! Tekeʼe môt éziñ ya nsamba beyéʼé a nga zômbô sili nye na: O ne za? Amu be nga yeme na a ne Nti. 
Ane Yésus a nga zu nyoñe belet a ve be je, avale te fe kos. 
Eyoñe lale le a nga liti beyéʼé bé nyôl, e mvuse ñwômane soñ a kôlôʼô miñwuan.
Eyoñe be maneya di e nde Yésus a nga jô Simon Pierre na: A Simon mone Yôanes, ye wo nyeʼe ma ô dañe bôte ba? Simon nyee nye na: Owé, a Nti, wo yeme na ma nyeʼe wo. Ane Yésus a nga jô nye na: Baʼaleʼe bone mintômba bam. 
Ane a nga jô nye éyoñe baa na: A Simon mone Yôanes, ye wo nyeʼe ma? Simon nyee nye na: Owé, a Nti, wo yeme na ma nyeʼe wo. E nde Yésus a nga jô nye na: Baʼaleʼe mintômba miam. 
Ane a nga beta jô nye éyoñe lale na: A Simon mone Yôanes, ye wo nyeʼe ma? Valé ñhe Pierre a nga wôʼô ôlun, amu a nga jô nye éyoñ lale na: Ye wo nyeʼe ma? E nde a nga jô nye na: A Nti, wo wo yeme mame mese, ke womien wo kôme fe yeme na ma nyeʼe wo. Ane Yésus a nga jô nye na: Baʼaleʼe mintômba miam. 
Bebela, bebela foʼo nye ma kate wo na, éyoñ ô mbe ésoé ndôman, ô tiñetiʼi womiene kandé, ô kele mulu môé mfaʼa ôse wo kômbô. Eyoñe ke wo ye bo nnôm, wo ye bo ô same ve mo, môte mfe nye a nga tiñeti wo kandé angeteñ, a kee wo e mfaʼa ô nji kômbô. 
A nga kobô nalé a liti aval awu avé Pierre a ye vee de Zambe duma. Eyoñ a maneya kobô nalé, ane a nga jô nye na: Tôñe ma.
E nde Pierre a nga kôñelan a yene ñyeʼé Yésus a mbe a nyekeʼe a zaʼak, e môt a nga yeʼebe Yésus e tôé, be jaʼak, a sili nye na: A Nti, za nye a koñe wo? 
Ayene Pierre a nga yene nye, ane a nga jô Yésus na: A Nti, nyuna nye a ye bo aya? 
E nde Yésus a nga jô nye na: Nge ma kômbô na a tabee akekui ma ye so, ô nee za ajôô été? Wô tôñe ma. 
Foé é ke ñhe jimbi a mialan e be bobenyañe na ñyeʼé ate a ye bo te wu. Ve Yésus ki, nye a nji jô nye na a ye bo te wu, ve na: Nge ma kômbô na a tabee akekui ma ye so, ô nee za ajôô été? 
Nyeʼé ate e nye a kañete mame ma a tili me, a bia yeme na nkañetane wé ô ne bebela.
Mam mefe Yésus a nga bo me ne abui abui, nge be nga ye tili me mese daa daa a anyenyame mam yʼété, ma buni na, jaʼane si ndôn ébiene nyô, é nga ye bo te bi vôm a ne yiane bekalate be nga ye tiliban.
A Téôfil, e kalate wom ôsusua me nga tili, me nga dañe liti mimboon a miñyeʼelan mise Yésus a nga bo a yeʼele bôt, aso atataʼa, 
akekui môs a nga nyoñebane yôp, njalane a Mfufube Nsisim, valé a maneya tyeñele beyéʼé a nga top. 
Beyéʼé bete mbe ñhe a nga liti émien, mvuse ya mintaé mié a awu dé, a mendem abui, nté ya melu mewôm menyiñ. A nga yené e be be a laane be ajô éjôé Zambe. 
Ezezañe ndian baa be beyéʼé, a nga bendé be na: Te kôlane Yérusalém, ve tame yange ngakaʼa Nti, nyô me nga kate mia, e ne na: 
Yôanes a nga du foʼo bôt a mendim, ve mia, mia ye duban a Mfufube Nsisim, teke ayab éyoñ mvus éte.
Nde éyoñ be nga sulane vôme wua, be nga sili nye na: A Nti, ye éyoñ é kpwaneya na ô beta telé éjôé ya ayoñ Israél? 
Ane a nga jô be na: E nji bo ajô denane na, mi yeme biyoñ a zia melu Esaa wom a nga telé a ngule njôane jé. 
Ve mia ye nyoñe ngu éyoñe Mfufube Nsisim a ye zu be mia. Mvus éte, mia ye bo bengaa bam, ataté Yérusalém, Yudé ase a Samari, akekui mekuʼu mese ya si nyô. 
Mvuse ya mejô mete, e mise map été, ane a nga betebane e yôp, nsume nkut ô nga solé nye mise map été. 
Be ngenane be fombôʼô yôp mfaʼa a nga ke, a teme na bôt bebaé, be beʼe bifumulu mengômesan, be ntele be fefe, 
a jô be na: A bôte ya Galilé, amu jé mia langane va, mi fombôʼô yôp? Yésus ba te nyoñe mia yôbe nyô, a ye beta so, avale mia te yen a kelek. 
Nkôlane ya nkôle ba loone jôé na, Nkôle beôlivié, ane be nga bulane Yérusalém. Nkôle te ô ne nté ane môt a wulu môse Sabat  
Eyoñ be bulaneya, be nga ke étune nda ya yôp, vôm ate, mfulane minlem, be nga bo meyeʼelan. Be mbe na: Pierre, Yôanes, Yakob a André, Filip a Tômas, Bartélémi a Metias, Yakob mone Alfé, Simon a mbe jôé afe na Zélôte a Yude mone Yakob. 
Binga bʼéziñ aval ane Marie, nyia Yésus, a bobenyañe be Yésus, be nga to fufulu a beyéʼé.
Melu mete Pierre a nga tebe tetele e zañe bobenyañ. Be mbe nsulane valé, bebé bôt ntet a mewôm mebaé. Ane a nga yôtan a jô na: 
A bobejañ, e jame Mfufube Nsisim a nga kat e kalate Zambe été anyu David, e nga yiane tôéban, ajô Yudas, nye a nga suʼulane bo nliti zen ya bôt be nga bi Yésus. 
A nga lañeban ane wua ya be bia, ane a nga nyoñe ngabe jé ya ésaé jangan. 
Nde môt ate a nga kus éfuse si a maʼane ya abé dé. A nga ku si bubutu, ane abum e nga tui, miñya mise mi jôʼô atan. 
Bôte bese ya Yérusalém be nga wôʼ ajô te. A si éte é nga lobane nkobô wobe na: Hakeldéma, e ne na, si metyi. 
Ajô te nde e ne ntilan kalate besame été na: Nda jé é boʼo éfut, môt éziñ a boʼo te tabe été, a na môte mfe a nyoñ ésaé jé.
Bôt bese be nga litane bia melu mese Nti Yésus a nga wulu bia, 
ataté nduane Yôanes, akekui a nga nyoñebane yôp, wua ya be be a yiane lañeban e nsamba bengaa ya ñwômane wé.
A be nga liti bôte bebaé ônyu, Yôsep, be nga loone na Barsabas, a jôé mebatan na Yustus a Metias. 
Nde be nga bo meyeʼelan ma: wo, a Nti, wo yem minlem ya bôte bese, litii wua ya bôt ba bebaé, mbé ô tobeya na 
a nyoñ ésaé Yudas a nga jôʼé aval ane nlôman , mfaʼa ya ke vôm a ye nyoñ ane ngap. 
Ane be nga bo asimba . Ane asimba e nga tobe Metias nye ate, ataté éyoñe te, a nga jalé tañe minlôman awôm a mibaé ya mi nga liʼi awôm a wua.
Eyoñe môs ya Pantekôt ô nga kpwaan, bese be nga too nsulane vôm wua. 
Atemeteme na, éduñ é nga so yôp aval ane ngul évuñulu ôkôs; nda be nga too, é nga jaé ne lut a éduñe te. 
Nde, jôm é funaʼan ayeme nduan, é nga salane zañ, a bebe môt ase ya été nlô yôp. 
Bese be nga jaé ne lut a Mfufube Nsisim. Ane be nga kobô minkobô mife ane Nsisim a nga liti be.
Be Yude be nga too Yérusalém, be nga ko Zambe woñ, be soʼo e be meyoñ mese ya yôbe si. 
Nwôʼôtane be nga wôʼôtane zôʼé, ndula bôt a nga sulane mengôs mengôs, amu môt ase a nga wôʼô be kobôʼô nkobô wé. 
Feʼe ne vema a, njalan a mekômbaʼa, be nga sili bebiene na: Bôte bese ba kobô ba, ye be nji bo bôte ya Galilé? 
Da bo aya na, môt ase ya be bia a wôʼô be kobôʼô nkobô a nga bialé wô? 
Beparte, Beméde a Beélamite, bôte ya Mézôpôtami, Yudé a Kapadôs, Poñ a Azi, 
Frigi a Pamfilie, Ejipte a Libie, Sirénayik, ba ya Rôm be to va, 
bese, toʼo Beyude, toʼo Beprôzélit, bôte ya Krét a Bearabe. Bia wôʼô be kobôʼô bitua bi mam bi Zambe e minkobô miangan. 
Bese be nga to feʼe ne vema a semé, a sili e zañe jabe na, e jame di e ne aya? 
Ve bevok be nga viane kpweʼele be be jôʼô na: Ke be jaéya ne lut a mfefé woon.
Pierre a nga too valé, baa beyéʼé awôm a wua. A nga nyoñe nkobô a jô na: A bôte ya Yudé a mia bese mi too Yérusalém, tukaʼa yemane jam da boban a baa melo, mi wôk mejô mam. 
Bôte ba, be nji soʼo meyok ane mia veʼe feʼe; ke mewolo ébul ya mametyé e nye nyô. 
Ajô nkulu mejô Yôél a nga kulu, nde da bobane dene di, 
éyoñ a nga kobô na: Melu ma suʼulan, Zambe a nga jô na, ma ye sôé Nsisime wom e be minsône mise. Bobefam benan a bobebinga benan ba ye kulu mejô, bisoé bienan bia ye yene mam e nsisim été, a minnôme mi bôte mienan mia ye yeme biyeyem.
Yaa, bebo bisaé bam, befam a binga, ma ye sôé be Nsisime wom melu mete, a ba ye bo bekulu mejô.
Ma ye bo bitua bi mam mfaʼa ya yôp, a mendem mfaʼa ya si, metyi, nduan a nsum ôtita.
Jôp da ye veñesane dibi a ngon kʼéveñesane metyi. Valé beta môse ya duma Nti a ngenane te so.
Nde bôte bese, nyô a ye loone jôé Nti a ye nyiñ.
A mvôʼô Israél, vôʼôlaʼane mejô mam. Yésus ya Nazarét, môte Zambe a nga ve ntute ngule zañe jenan, a bo bitua bi mam; mam ya semé, a mendem aval ane mia yem. 
Môt ate, aval ane ngumba ntaʼane Zambe, édoʼo ya ñyemane wé, mi nga kuane nye, a wôé nye krôa yôp, e mo me mbia be bôt. 
Ve Zambe a nga wômôlô nye, a kandane mintaé ya awu, amu awu e mbe te nguleya bi nye e ngule jé été. 
Nalé fe na, David, a nga kobô ajô dé a jôʼô na: Me nga lô Nti ôsu viam éyoñ ése, amu a ne ma mbo nnôm, mebo me za téé ma si.
Nde nlem wom ô nga vak, a anyu dam e nga yia bia mefôn. Mvoʼé a ndi nlem , minsôn miam mia ye woʼon.
Amu wo ye bo te liʼi ényiñe jam e vôme ya miñwuan, a éñwôé ô nga top, a ye bo te boé soñ.
O nga liti ma mezene ya ényiñ, wo ye jalé ma a mevak, e fefele jôé.
A bobejañe bam, me ne jô mia de a ndi nlem ése na: Mvamba David a nga wu, ane a nga jambane soñ. Soñe jé é ngenane be bia a kui môse wu. 
Ve a mbe nkulu mejô, a nga yem na, Zambe a nga kalan a kane ngana na, a ye tooé môte ya mvoñe bôte jé éto njôane jé, mbialan e metyi mé émien. 
David a nga yen ôsu ya ñwômane Krist a, amu ajô dé, nde a nga kobô na: Enyiñe jé é nji liʼi vôme ya miñwuan, a minsoñe mié mi nji boé soñ. 
Yésus ate nye Zambe a nga wômôlô. Bia bese bi ne bengaa. 
Mbetane yôp e mbo nnôme Zambe, nde a nga nyoñe Mfufube Nsisim a mbe ngakaʼa e be Esaa, a nga miase nye avale mi lô a mia wôʼ ô di. 
David a nji ke foʼo ke yôp, ve a nga kobô na: Nti a nga jô Nti wome na, tabeʼe si e fefele ya mbo nnôme wom,
akekui ma ye bo besiñe bôé jôme ya telé mebo.
Nda bôt Israél é tukaʼa yem ajô di ne sañesañ na: Zambe a boya nye Nti a Njô bôt, Yésus mi nga tyelé krôa . 
Eyoñe be nga wôʼô mejô mete, ane me nga fôʼô be minlem, be nga sili Pierre a minlômane mivoʼo na: A bobejañ, bia ye bo aya? 
Ane Pierre a nga jô be na: Kôñelaʼane minlem; môt ase ya be mia a duban a jôé Yésus Krist, ajô njamane mam abé mé, wôna, mia ye nyoñe mveane Mfufube Nsisim. 
Amu ngakaʼa é ne énjenan, nyô benyô bon , nyô ba bese be ne ôyap, toʼo be ne abime abui ese Nti, nyô émien a ne Zambe a ye loon. 
Pierre a nga ke ôsu a kañete be mejô mefe abui, a ve be ngule nyô aval ane njôane wuna ô né na: Nyiʼane miabebien ézezañe ya mbia miaé bôte wu. 
E bôte be nga dutuban a mejô mé, be nga duban. Be mbe bebé bôte toyini éla, be nga tôñe be.
Be nga semé nyeʼelane Minlôman, a fulane minlem ane bobenyañ, ajô mbeʼane fembé a mboone meyeʼelane. 
Woñ ô nga bi bôte bese. Minlôman mi nga bo bitua bi mam a mendem. 
Bôte bese be nga buni, be nga to nlatan a belane biôme fufulu. 
Be nga kuane mesi map, a biôm biap, a kabane moné ya été, aval ane minkômban mi môt ase mi mbe. 
Tyiñe jia, be nga bo mbane ya ke nda Zambe. E menda mab été, be nga beʼe fembé, be jaʼa fe bidi a minleme njeʼeban. 
Be nga kañe Zambe, a bôte bese be nga nyoñe be mvoʼé . Môs ôse, Nti a nga bo a kôʼôlane bôt be nga yene ényiñe nsamba wop.
Pierre ba Yôanes be nga bo be kele bo meyeʼelane ya mewolo melale mamengôʼé e nda Zambe. 
Be nga bo be kele tooé môt a mbe ñyeyem aso abialé, môs ôse, be nga tooé nye fefele mbé ya nda Zambe été, ñwô be nga loone na abeñe mbé , amu na, a jaʼé bôte be nga nyiine nda Zambe mimvolan. 
Eyoñ a nga yene Pierre ba Yôanes, be yeʼe ke nyiine nda Zambe, a nga simesan e nleme na, be fe ba ye ve nye mimvolan. 
Ane Pierre baa Yôanes be nga yene nye a jô nye na: Fombôʼô bia! 
Ane ñyeyem ô nga fombô be, a ndi nleme na, a ye nyoñe mvolane be be, or, nge argent. 
Ane Pierre a nga jô nye na: Me nji bi or nge argent, ve jôme me bili, nje ma ve wo, a jôé Yésus ya Nazarét, wuluʼu! 
Ane a nga bi nye wo ya mbo nnôm, a bete nye si. Awolo te ebien, nde mebo mé a mvoñelô bi nga bi ngul. 
Eté été, nye ve yôô, a tebe tetele, a nga wulu. A nga nyiine nda Zambe baa be be, a ke a tyele, a kañe Zambe. 
A bôte bese be nga yen a wuluʼu a kañe fe Zambe. 
Be nga yeme nye, a jô na: Teke selan, nye foʼo a nga to abeñe mbé ya nda Zambe a jakéʼé bôte mimvolan. Nde bôt be mbe ne vema, feʼe njañan a jam e nga kui be nye.
Amu môte nyô a nji fe kandane Pierre baa Yôanes, nde bôt bese be nga ke mimbil a bômane be. Feʼe ne vema e mbé yôp, e wu be nga loone Mbé Solômon. 
Eyoñ Pierre a nga yene be nalé, a nga nyoñe nkobô a jô be na: A mvôʼô Israél, mia vembe étua jam ji amu jé? Nge na, mia fombô bia ne fonoo aya, aval ane nge bia te saé môte nyô a ngule jangane biabebien, nge amu bia bulu nyeʼe Zambe?
Yemane na, e Zambe Abraham, Izak a Yakob, e Zambe bʼésa bangan, a maneya wumulu mbo ésaé wé Yésus, nye ate mi nga koñ a kate nye mis me Pilate. Mfaʼa wé, a nga kômbô suu nye. 
Mi nga bo Mfufup a zôsôa môte njet, a viane mvamane ñwôé bôt. 
Ntômba ô bili ényiñ, mi nga bo na ô wu. Zambe a nga wômôlô nye miñwuan. Bi ne bengaa. 
Amu mbunan e be jôé Yésus, jôé te e ndôme saé môte mi lôô nyô, a nye mia tuʼa yem. A e mbunane wo so be Yésus, ñwô wo te bo môte nyô nya mvoʼé ane mia bese mi lôô.
Yaa, a bobejañ, ma yeme na, amu ndiman, mi nga bo jame te, jaʼane betebe ôsu benan. 
Zambe, nye a nga kobô ajô di anyu be bekulu mejô bese na, nyô a ne ñwoʼone mbon a ye wôʼô mintaé, nde a ndôme mane tôé di. 
Kôñelaʼane ñhe minlem, a bulane be Zambe, ndembene mam abé menan me vas; 
nde biyoñe ya évôvoé bia ye so, mbie Nti émien a ye ve, éyoñ a ye lôme Krist, nye ate a ne mia mveban. 
Yésus ate a yiane nyoñeban yôp, a kui biyoñe ya Zambe a nga jô bie anyu be mimfufube bekulu mejô ya kôa. 
Ôsusua, Môze a nga jô na: Zambe a ye kuli zañe jenan, ézezañ ya bobenyoñ, nkulu mejô, a funaʼane ma; mia ye vôʼôlô nye, mfaʼa ya mam mese a ye jô mia.
A môt ase a ye bo te vôʼôlô nkulu mejô ate, a ye vas ayoñ été. 
A bekulu mejô bese, ataté e be Samuél, a ba be nga tôñe nye mvus, be fe, melu map, be nga kobô ajô ya melu bi too ma. 
Mia bete mi ne bone bekulu mejô, a élate Zambe a nga bo a beéso benan, éyoñ a nga jô Abraham na: E be mvoñe bôte jôé, menda me bôte mese ya si nyô ma ye nyoñ ébotan. 
Mia bete Zambe a nga taté kuli, a lôme mbo ésaé wé, a botane mia a na, a bo môt ase ya be mia a liʼi mbia mimboone mié.
Pierre baa Yôanes be ngenan be kobôʼô bôt, ane betuni, njôô ya nda Zambe a Besadusieñ be nga suan. 
Be mbe ñyaan, amu be nga yene be kele ôsu a yeʼele bôt, a kañete be ajô ñwômane miñwuan, be litiʼi Yésus ane éveʼela. 
Ane be nga bi be a futi be mimbôk, akekui tyé ya valé, amu éyoñe te ngôʼé é ntoo. 
Abui bôte ya e nga wôʼô Mbamba Foé e nga buni, bebé toyini étan. 
Tyé kpwaa ya valé, nje ñhe bivet, bemvendé a beyem bekalate be nga too Yérusalém, be nga sulan. 
A mbe été na: Anne ntuni nnen, Kaéfe, Yôanes, Alékzandre a bibuʼa bise ya menda me bôte betuni benen. 
Ane be nga bo na Pierre baa Yôanes be zu tebe ôsu viap a taté sili be minsili avale di: ngule fé, a jôé za, mi nga belane je asu ya bo jame te? 
Pierre, njalan a Mfufube Nsisim, a nga yalan a jô be na: 
A bivete ya bôt a bemvendé ba boʼolô bia den, amu bi nga bo ñyeyem mvaé, na bi kat, a zene fé môt ate a nga nyiiban. 
Mia bese, a mvôʼô Israél, yenane na: Maʼa, amu jôé Yésus Krist ya Nazarét nye mi nga tyelé krôa yôp, a wômô miñwuan, nde môte mi lô nyô a yeteya.
Nye ate, akoʼo mia belôñ mi nga ben, e suʼulaneya bo akoʼo ya jua.
Nyian ô nji bo vôme mfe éziñ. Amu teke jôé afe jôp si va, e ne mveban e be bôt na, bi yen ényiñ été. 
Eyoñe be nga yene mbunane Pierre baa Yôanes be nga bili, be yeme ke avale bôt be nga too, teke ayéʼé, be nga semé. Ve da, be nga too nsamba Yésus. 
Be nga fombô môt a nga saéban a tele be bebé, ajô te be mbe tee éfia.
Ane be nga ve tyiñe na, be vaa be ékôane betyiʼi mejô été. Ane be nga liʼi be fasek. 
Be nga sili bebiene na: Bia ye bo bôte ba aya? Ve da, e ne été na, mbe be nga bo étua jame ji. E jame di, e ne teke asolé e mise me bôte bese ya Yérusalém, a bi se ngule ya sôan. 
Ve jame da, bia yiane telé e mam ma ye tôñe mboone wu e be bôt. Bia zu bame be a bisisia na, be bo te ke ôsu a kañete môt éziñ jôé ete. 
Ane be nga loone be a tyili be na, be bo te tot nge yeʼele bôt jôé Yésus. 
Ve Pierre ba Yôanes be nge yalan a jô be na: Jʼéne zôsôô mise me Zambe, ye vôʼôlô Zambe ye mia? 
Mia bebien tyiʼan; ve mfaʼa wongan, bi se nguleya bo te kobô mam bi nga yen a wôk. 
Eyoñe be jaéya sise be, ane be nga suu be, amu be nji bi nya éfia ya ve be mekua a na, be nga ko bôte woñ. Amu bôte bese be nga ve Zambe duma, amu étua jam é nga boban. 
E môt a nga bi maʼa ya étua mvoʼé ji, a mbe miaé ya lôte mimbu mewôm menyin.
Eyoñe be suuya be, Pierre ba Yôanes be nga ke koone bôte ya nsamba wop, a kate be jôm ése betuni benen a bemvendé be nga jô be. 
Ane be nga vôʼôlô be. Wôna, bese ôyili wua, be nga kobô Zambe a bifia bi? A Njôô, wo ô nga té yôp a mañ, a biôm bise bi ne été.
Wo, a ngule ya Mfufube Nsisim, ô nga futi mejô ma anyu mbo ésaé wôé David na: Amu jé memvame meyoñe ma, a bemomo mimboone mi bôte ya meyoñ ,
a bejôô bôte ya si nyô be nga lat, a bivet bi nga sulan a bo jôme jia, asu ya wosane Nti a éñwé a ne ñwoʼone mbon?
Yaa, e ne bebela na, be nga koone tison été, Hérôde a Ponse Pilate, meyoñ bikule mese a bôte ya mvôʼô Israél na, be tebe Yésus e ngame yat, Mfufube Mbo Esaé wôé, nye ô nga woʼo mbon. 
Nalé ate be nga jalé mefeʼe mese ô nga bôndé a telé a wo wôé a nkômbane wôé. 
Nde éyoñe ji a Nti, fombôʼô bisisia biap a, vaʼa bebo bisaé bôé ngule minleme ya kañete ajô dôé. 
Ajô te, same wo wôé, nde bôt ba ye saéban, mendem me yené a bitua bi mam bi bobaʼane a jôé Yésus Mfufube Mbo Esaé wôé. 
Nda be nga to é nga fôʼôsan éyoñ be nga sondô meyeʼelan. Bese be nga jaé ne lut a Mfufube Nsisim. Ane be nga kobô ajô Zambe a ngul ése.
Ezuʼu bôt é nga buni, be nga too nleme wua a nsisime wua. Teke môt ya be be a nga nyoñe biôm bié ane miene. Ve be nga belane biôme bise fufulu. 
Beta ngul a nga yené nkañetane minlômane mi nga kañete ñwômane Nti Yésus, a beta mvam a nga too be be bese. 
Teke môt ya e be be a nga too nzezak. Ba bese be nga bili mesi nge menda, be nga kuane me a zu tañe ya été mebo minlôman. 
Môt ase a nga nyoñe ngap aval ane minkômbane mié mi né.
Nalé ate Yôsep, nye minlôman mi nga yôlé jôé afe na Barnabas, nalé a tinane na môt a nee ngule nlem , a nga bili afup. A mbe môte ya mvôʼô Lévi. 
A nga kuan afube dé a soo tañe jé a bôôé je e mebo minlôman.
Môt, a too jôé na Ananias, a nga kuane biôme bié, baa minga wé tyiñ a to jôé na Safira. 
A feʼe meduʼan, baa minga wé be nga solé éfase tañ a zuu ji évok, a bôôé je e mebo minlôman. 
Ane Pierre a nga jô nye na: A Ananias, amu jé Satan a yene éto e nleme wôé? Wo te laa Mfufube Nsisim minsos, a solé éfase tañe moné ya si. 
Ye ô mbe te ngule ya jôʼé kuane je, nge na, ô kuan, womien ô belane moné ate ase? Feʼe nyô é nga zu wo nlem aya? O nji laa bôt minsos, ve Zambe. 
Eyoñ Ananias a nga wôʼô mejô mete, a nga ku si, ve wu. Beta woñ a nga bi bôte bese be nga wôʼô, ajô te. 
Bendômane be nga zu kôme mbim a beʼe, a ke wô soñ.
Mvus éte, bebé mewolo mela, minga wé fe a nga zu nyiin, nye teke yem jam e nga bo. 
Pierre a nga kobô nye, a jô nye na: Kate ma, ye tañe nyô nje mi nga kuane si? A nga yalane na yaa, abimete le. 
Ane Pierre a nga jô nye na: Mi nga yeme kui tyiñ aya na, mi soñ ayaa Mfufube Nsisime Nti? O yeneya bibôʼa mebo ya bôte ba te ke jame nyo nnôm bi ne e mbé yôp; avale te fe ba ye kee wo. 
Eté été, a nga ku si mebo me Pierre, ve wu. Eyoñ bendômane be nga bulan, be nga koone nye a wuya, be nga ke fe jame nye soñ e fefele nnôm. 
Ane angôndô, woñ a nga bi keké ése a ba bese be nga wôʼô foé étua jame ji.
Abui mendem a bitua bi mam bi nga bo ézezañe bôt a wo minlôman. Be nga tele mbé si Solômon bese tyiñe jia. 
Ve teke môt a nga jibi latane be. Jaʼa nalé, bôt be nga seʼe be. 
Bôt abui, befam a binga, be nga ke ngame jap, a zene ya buni Nti. 
Be nga soo minkôkon e minjoñe minjoñ. Be nga tooé mivok binoñ, mi mivok alañ, be sôñ na, éyoñ Pierre a lôt, jaʼane ve nsisiñe wé, ô nambe be. 
Jama bôt mbok a nga so mefôla ya Yérusalém, be beʼe minkôkon a ba mimbia minsisim mi nga ndumekan. A bese be nga yet.
Amu mame ma, ntuni nnen a nsamba wé ôse, e ne na, ngame Besadusieñ, ayaa e nga jaé be minlem ne lut. 
Be nga bo na, be bi minlôman a futi mie mimbôk, e mise me bôte bese. 
Nde éngele Nti a nga zu yoé mimbé ya nda mimbôk a alu ese, a kuli be atan, a jô be na: 
Kelane tebane nda Zambe, e valé, katane bôte mejô ya ényiñ. 
Ane be nga wôʼô nye, tyé kpwaa, ane be nga ke nda Zambe été a yeʼele bôt. Ntuni nnen a nga zu, émien, a nsamba wé ô nga bômane nye. Be nga sulane Sanédreñ, ékôane mvôʼô Israél, a lôme fe be ke loone minlômane nda mimbôk. 
Ve bebo bisaé, e ke kui nda mimbôk été, teke koé be. Eyoñ be nga bulan, be nga kate be foé avale di: 
bia te koé mimbé ya nda mimbôk mfetane mvoʼé mvoʼé. Bebaʼale be tele mimbé yôp. Vʼéyoñe bia te diine mimbé, bi nji yene môt e nda mimbôk été. 
Ve nné ane mefoé ma me nga kui be melo, njôô ya nda Zambe a betuni be nga bo ne botok a ajô minlôman, a sili na jé é nga lôt? 
Ane môt éziñ a nga zu a kate be na: Tame yene bôt mi nga futi nda mimbôk be nto nda Zambe a yeʼele bôt. 
Ane njôô ya nda Zambe a nga tek, baa be bebo bisaé, a ke nyoñe minlômane tee ntañete. Amu a nga mate na bôt be za lume be mekok .
A nga soo be a telé be ôsu Sanédreñ. Ntuni nnen a nga sili be minsili a jô na: 
Bi nga telé mia atiñe na, mi bo te yeʼele bôt jôé te. Vʼéyoñe ji, mi jaléya Yérusalém ne lut a nyeʼelane wônan; ye mia yi na, metyi ya môt nyô me tabe bia minlô yôp? 
Ane Pierre a minlôman be nga yalan a jô na: Bia yiane dañe wôʼô Zambe a lôte bôt. 
Zambe ya bʼésaa bangan a nga wômôlô Yésus, nyô mi nga wôé ntyelan élé. 
Nye ate Zambe a nga bete yôp a mbo nnôme wé na a bo Ntômba wo Nyii bôt; ane a ye ve mvôʼô Israél nkôñelan a njamane mam abé . 
Bi ne bengaa ya mame me nga bobane mete. Bia, a Mfufube Nsisim, ñwô Zambe a nga ve ba ba bo nye mewôk. 
Njalan a ôlun, be nga tyiʼi na ba yiane wôé be, amu nkobô wu. 
Ve môte wua a nga tebe tetele e Sanédreñ été a to jôé na Gamaliél, mone Farizieñ, bôt be nga semé nye. A nga jô na; be tame kuli mimbôʼô atan nté éziñ. 
Mvus éte nye na: Mvôʼô Israél, tabaʼane ntyel a jam mia kômbô bo di ajô bôte ba. 
Melu me ndôme lôte va, môt a nga so, jôé na Tedas; môt ate a nga kômbô liti na a ne jôm éziñ; a dutu fe bôt bebé mintete minyin. Emien a nga wôéban beyéʼé bé fe be nga tyamelan. Ajô dé e bo na, ve momo. 
Mfe, be nga beta yen, Yudas ya Galilé, melu ya élañe bôt. A nga so foʼo, a dutu bôt be tôñe nye. Nye fe ve wu a bôte bese be nga tôñe nye, ve tyamelan. 
Nde ma jô mia na, te tamane beta kobô ajô bôte ba. Jôkaʼane be be ke. Nge foé jap, nge na asu ésaé dabe di da téé be bôt, ebien da ye bo momo. 
Nge da téé be Zambe, mi se ngule ya bo de momo. Tabaʼane ntyele ya wosane Zambe. Ane be nga yebe tyiñ jé, 
a beta loone minlôman, a bo na, be bibi be minkasa. Be taté fe mane bendé be na, be bo te beta kañete jôé Yésus. Ane be nga suu be. 
Ane minlôman mi nga kôlô ézezañe Sanédreñ, njalan a mevak, amu be nga jibi ékpweʼele amu jôé Yésus. 
Môs ôse, ataté nda Zambe a kui bitabaʼa, be nji jôʼé kañete a yeʼele bôt Mbamba Foé Mesie.
Melu mete tañe beyéʼé é nga bet a, Behéléniste be nga kobô Beyude abé e menyiñ. Amu be nga vuane minkuse miap éyoñ be nga kabe biôme ya môs ôse. 
Ane minlôman awôm a mibaé mi nga sulane beyéʼé bese ékôan a jô be na: E nji bo mvaé na, bi lik ésaé Nkatane Mbamba Foé amu ésaé betawôlô be ndian. 
Jibaʼa jeñan e zañe jenan bôte zamgbwa, bôte mi lôô zôsôô , njalan a Nsisim a fek, ane bia ye ve be ésaé te. 
Ve mfaʼa wongan, bia ye ke ôsu, a tindi ésaé meyeʼelan a ji nkatane Mbamba Foé. 
Ane ékôan ése é nga kañese njôane te: ane be nga tob Etienne, môt a bili mbunan, njalan a Mfufube Nsisim, nalé fe Filipe, Prokor, Nikanor, Timon, Parménasa, Nikôlas ya Antiôche. 
Ane be nga liti be minlôman. Wôna, be nga yeʼelan a beté be mo. 
Ajô Zambe e nga mialan a tañe beyéʼé é nga dañe bete Yérusalém. Abui betuni e nga buni.
Etienne, môt a mbe njalan a mvam , a ngul. A nga bo bitua bi mam a mendem bôt be nga semé zañe jap. 
Eyoñe te ñhe, bôte ya Sinagôg, ba be nga nyoñ éto fili a bôte ya Siréne, a ba ya Alékzandri a ba ya Silisi a Azi, baa be Etienne be nga taté sañetan. 
Ve mbôle be mbe tee benya bifia ya dôngane nye amu feʼe jé a Nsisim ô nga ve nye ngule ya kobô, 
be nga viane tindi bôt be jô na: Bi nga wôk a kobôʼô Môze a Zambe abé . 
Ane be nga sômôlô bôt. Eyoñe te bemvendé, a beyem bekalate be nga bi nye atemetem, a kee nye Sanédreñ.
E wé nye be nga bôte nye mejô, a jô na: E môte mi lôô nyô a kobô vôm a ne étyi mbia be mam, a nambeʼe metiñ. 
Bi nga wôk a jôʼô na, Yésus ya Nazarét a ne ngule ya tyame nye a tyendé fe memvinda me Môze a nga ve bia. 
Bôte bese be nga too Sanédreñ be nga lô nye ne fonoo, a yene asu dé e funaʼane di éngele.
Ntuni nnen a nga sili nye na: Ye e ne bebela nalé? 
Etienne a nga yalan a jô na: Bobejañ a betate, vôʼôlaʼan! Zambe, Nyô a ne étôtok, a nga yené e be Abraham ésaa wongan, éyoñ a nga to Mézôpôtami, valé a ngenan te tabe Karañ. 
Ane a nga jô nye na: Kôlôʼô si jôé, e be nda bôte jôé, ô ke si ma ye liti wo. 
Ane Abraham a nga kôlô si Bekaldééñ a ke tabe Karañ. Wôna, mvuse awu ésaa, Zambe a nga bo na a lôte si mi to nyô éyoñe ji. 
A nji veʼele ve nye ngab éziñ ya si éte, jaʼane ve vôm ya telé abo. Ve a nga kaʼa nye, a mvoñe bôte jé na, a ye suʼulane ve nye je, nalé fe mvoñe bôte jé, valé a wuya, akusa bo éyoñe te a ngenane te biaé. 
Ane Zambe a nga kobô na: Mvoñe bôte jé ja ye bo ntabe éza si. Ba ye veñesane je belo a tibili je nté ya mimbu mintete minyin. 
Ve ma ye tyiʼi ayoñ ba ye tabe éto belo si ajô. Nalé ma, Zambe, ma jô. Wôna mvus éte, ba ye kôlô a kañe ma vôm ate. 
Ane a nga bo nye élat a ndeme ntyiʼiban atyel. Amu ajô te, éyoñ a nga biaé Izak, Abraham a nga tyiʼi nye atyel e môse muame. Izak a nga bo avale da e be mone wé Yakob. A Yakob fe a nga tyiʼi bemvamba awôm a bebaé metye.
Bemvamba, amu aban , be nga kuane Yôsep a ke si ya Ejipte. Ve Zambe a nga to e be nye. 
Ane a nga vaa nye minjuk été, a ve nye fek, a bo na a yene mvam e mise me Faraoñ, njôô bôte ya Ejipte, a ngume nda wé ôse. 
Beta mfumbale zaé a nga kui si ya Ejipte, a si ya Kanaan. Mebua me mbe abui. A betate bangan be mbe te ngul ya bi bidi. 
Eyoñe be nga wôʼôtane na bidi bi ne Ejipte, Yakob a nga lôme beésa bangan wé éyoñ ôsu; 
éyoñe baa be nga beta ke, Yôsep a nga bo na, bobenyañ be yeme nye. Eyoñe te fe Faraoñ a nga bi ñyemane ya abialé dé. 
Eyoñe te Yôsep a nga lôme na be ke nyoñ ésaa, a bivuvumane bié. Bese be mbe bôte mewôme zamgbwal a betan. 
Ane Yakob a nga ke Ejipte. A nga wu fe wé a bʼésaa bangan. 
Be nga beʼe be a kee be Sikem a jame be soñ Abraham a nga kus a moné, e be bon be Hamor ésaa Sikem. 
Eyoñe melu me beta ngakaʼa Zambe a nga kaʼa Abraham me nga subu bebé, bôte be nga fôé a kôʼôlan abui Ejipte, 
akekui éyoñe mfefé njôô bôt ô nga teléban Ejipte, nye a nji tame yeme Yôsep. 
A feʼe meduʼan, njôô bôt ate a nga tebe bia ngame yat a kui vôme ya bo na, minkeñelé mi bone beésa bangan mi bo te nyiñ. 
Melu mete mme ñhe Môze a nga bialé. A mbe abeñ mise me Zambe. Nté ngon éla, be nga yale nye nda be ésaa. 
Vʼéyoñe be nga kulan abialé dé, ngone Faraoñ é nga nyoñe nye, a yale nye aval ane mon wé émien. 
Môze a nga yaé a ñyemane mame ya Ejipte. Mejô mé a mimboone mié, bi mbe ngul.
Eyoñ a nga kui miaé mimbu mewôm menyin, ôsimesane ya ke koone bobenyañ, mvôʼô Israél ô nga kui e be nye. 
Eyoñ a nga yene be kpweʼeleʼe wua ya bobenyañ, a nga kame nye a wôé mone Ejiptieñ. 
A nga kômbô bo bobenyañ be yeme na, Zambe a ye belane nye, mfaʼa ya nyii be. Ve be nji wôʼô jame te. 
Tyé kpwaa, a nga beta yené ane mvañ e zañe ya bôt be nga bo mintañete, a jô be na: A bemôô, mi ne bobenyañ, amu jé mia bo ntañete? 
Ane nyô a mbe nté ntañete a nga bene njôane Môze a jô na: Za a nga telé wo évet, a ntyiʼi mejô e zañe jangan? 
Ye wo kômbô wôé ma, ane ô nga wôé mone Ejiptieñ angôʼé. 
Eyoñe Môze a nga wôʼô mejô mete, ane a nga tup a ke si fe, si ya madian. Vôm ate a nga biaé bon bebaé. 
Mvuse mimbu mewôm menyin, ane Engele a nga yené e be nye, e nkôte si ya nkôle Sinayi, e nkabaʼa nduan ya mone ésaé a nga dik. 
Môze, feʼe ne vema, a nga kômbô subu bebé na a yen étua jame te. Ane tyiñ Nti é nga so, é jôʼô na: 
Me ne Zambe bʼésoo, e Zambe Abraham, Izak a Yakob. Wôna Môze, njalan a befôʼô fôʼô, a mbe te ngule ya beta fombô. 
Ane Nti a nga jô nye na: Vaʼa besilefas mebo môé, amu vôm ô tele, a ne si é ne étyi. 
Yaa, me yeneya éngôngol ényiñe ya bôte bam e si ya Ejipte, a me wôʼôya miñyône miap. A me zuya kôté be. Eyoñe ji ma ye lôme wo ô ke Ejipte.
Môze, nyô be nga ben, be jôʼô na, za a nga telé wo évet a ntyiʼi mejô, nye ñhe Zambe a nga lôm a bo évet a nkôté , a nkatane foé éngele a nga yené nkabaʼa nduane ya mone ésaé a nga dik. 
Nye ate a nga vaa be si ya Ejipte a mboone bitua bi mam a mendem: évele mañ, a nkôte si tañe mimbu mewôm menyin. 
Môze ate nye, a nga jô mvôʼô Israél na: Zambe a ye ve mia nkulu mejô, a soʼo e zañe bobenyoñ, aval ane ma. 
Nye ate, e nsulaʼane ya nkôte si, a nga tele ézezañe bʼésa bangan, a éngele a nga bo a kobôʼô nye nkôle Sinayi. Nye ñhe a nga nyoñe mejô ya ényiñe na a kalane bia. 
Ve bʼésaa bangan be nji kômbô ve nye mewôk. Be nga bene wôʼô nye, a beta bulane Ejipte a zene ya asimesane dap. 
A be nga jô Arone na: Boʼo bia bezambe ba ye wulu ôsu viangan, amu bi nji yem e vôme Môze a nga soo bia Ejipte a ntoo. 
Melu mete be nga lui mone nyak a ve éveʼela te bityiʼa a kañ ésaé ya mo mabe te a mevak. 
Ane Zambe a nga lume be mvus a kalane be mo me nsamba mewosane ya yôp, aval ane e ne ntilane kalate bekulu mejô na: Nté ya dulu denan e nkôte si, tañe mimbu mewôm menyin, ye mi nga ve ma bityiʼa a metunaʼa, a nda bôt Israél?
Mi nga beʼe nda éndelé Molok a ôteté zambe wônan Refañ biveʼela mi nga bo bite na, mi kañ. Ajô te ma ye wua mia e Babilône yat.
E nkôte si, betate bangan be nga bili nda éndelé ane ngaa. Nyô a nga bo a kobôʼô Môze, a nga bendé nye na, a lôñe je, éveʼela ane a nga liti nye. 
Eyoñe betate be nyoñeya je, be nga nyiñili je si be nga wôlé meyoñe Zambe a nga ve be ngule ya titan ôsu viap. Nda éndélé éte é nga tabe a kui melu me David. 
Ve nye, a nga yene mvam e mise me Zambe, ane a nga sili nye maʼa ya lôñe étabaʼa asu Zambe Yakob. 
Ve Solômon, mone wé, nye a nga lôñe je. 
Ve e ne na, nyô a dañe yôp, a ne te tabe menda me ne nlôñan a mo me bôt. Aval ane nkulu mejô a nga jô na:
Yôp e ne éto njôane jam, a si, ételé mebo jam. Nda fé mia ye lôñe ma, nalé Nti a jô, a vôme ya woʼone wom a ye bo vé?
Ye sa wo wom ñwô ô nga té biôme bite bise?
Mia, e bôte metyiñe me tele minkes, minsôsol ke minlem, a minsôsol e melo. Mia bene tyiñe nsisim; mi ne foʼo ve ane beésoo benan. 
Mbé ya bekulu mejô bʼésoo benan be nji wôé? Be nga wôé, jaʼane ba be nga taté kate foé ya nsoone môt a ne zôsôô , nyô émien mi nga koñ a wôé e melu menan. 
Mi nga nyoñ atiñe ya bʼéngele be nga yôtan, a mi nji baʼale de.
Mejô mete me nga tyaʼa be minlem, a be nga late mesôñ a wôʼô Etienne abé . 
Ve nye, njalan a Mfufube Nsisim, mise me lôô ve yôp, a nga yen étôtoʼo Zambe, a Yésus a tele mbo nnôme wé. 
A nga kobô a jô na: Tame yen, me lôô yôp e yoo, a Mone Môt a tele mbo nnôme Zambe. 
Ane be nga bam a dibe melo. 
Ane bese, éyoñe jia, be nga bi nye, a ke ba sôʼôlô nye tison atan, a lume nye mekok , a wôé nye. Bengaa be nga bôôé biyé biap e mebo me ndôman é mbe jôé na Saül. 
Eyoñe be nga wôé nye, Etienne a nga yeʼelan, a kobô mejô ma: a Nti Yésus, nyoñe Nsisim wom. 
Ane a nga kute meboñe si a suʼulane kobô tyiñe ngule na: A Nti, te ve be mekua ya abé di. Eyoñ a nga mane jô nalé, ane a nga wu.
Saül a mbe ngame ya bôt be nga kañese awu Etienne. Melu mete ékpweʼele é nga ngetane keké ya Yérusalém, angôndô ékpweʼele. O vaa ve minlôman, bôte bese be nga tup a mialane mefôla ya Yudé a Samari. 
E bôte ba buni, be nga jam Etienne abeñ. 
Saül kʼa kele a ndaman keké. A nga ke a nyiine menda menda a bi befam a binga, a fiti be nda mimbôk. 
Wôna bôt be nga tup a mialane minlame minlam. Be nga ke li a li, a kate Mbamba Foé ya ajô Zambe.
Avale te Filipe, nye, a nga ke tisone Samari. A nga kañete Krist. 
Bizuʼu bi bôt, tyiñe jia, be nga buni mejô me Filipe, amu be nga wôʼô bitua bi mam a nga bo, a yene fe bie a mis. 
Nalé fe na, mimbia minsisim abui mi nga kobô a beta metyiñ, a miñyeyem, mimbôbôk, be nga bo mvoʼé . 
Beta mevak me nga jaé tison éte.
Môt éziñ a mbe tisone valé a too jôé na Simon. A mbe a boʼo majik. Bôte ya Samari be nga kame nye. A mbe a kômbôʼô liti e mise me bôte na, a mbe beta môt ya semé. 
A bôte bese, ataté ba be ne tyôtyoé, a kui ba be ne menen, be nga ke be nye. A be nga jô na: Ngule Zambe é ne be môte nyô, e ngul é ne foʼo medañe. 
A nge be nga tôñe nye nalé, foʼo vʼamu aso ayap, a nga bo na bôt be kame nye a zene ya mengañe mé. 
Ve éyoñe be nga buni Mbamba Foé, Filipe a nga kañete be ajô éjôé Zambe a éjôé Yésus Krist, be nga duuban, befam a binga. 
Simon émien a nga suʼulan bo mbuni. A nga duubane fe a kabetane Filipe. Eyoñ a nga yene bitua bi mam bi nga boban, émien a nga bo feʼe ne vema. 
Eyoñe minlôman mi nga to Yérusalém, mi nga wôʼô na, mejô me Zambe me yeneya éto e minleme mi bôte bese ya Samari, be nga lôme Pierre ba Yôanes. 
Eyoñe be suaneya Samari, be nga bo meyeʼelane na, bôte ya Samari be nyoñe Mfufube Nsisim. 
Amu éyoñe te Mfufube Nsisim a ngenane te tabe e be môte wua ya be be. Be nga nyoñe ve nduan a jôé Yésus Krist, Nti. 
Ajô te Pierre baa Yôanes be nga beté be mo, a bôte ya Samari be nga nyoñe Mfufube Nsisim. 
Ve éyoñe Simon a nga yene na Mfufube Nsisim a nga vebane be bôt a zene ya mbetane mo, a nga kaʼa minlômane moné a jô be na: 
Vaʼane fe ma ngule nyô, nde bôte ma fe ma ye beté mo, ba ye nyoñe Mfufube Nsisim. 
Ane Pierre a nga yaa nye, a jô na! Moné wôé a womien bi jañek, amu wo te buni na, ba kuse mveane zesé Zambe a moné. 
O nji bi ngap, nge jôm éziñe ya mame ma bobane ma, amu nleme wôé, ô nji bo zôsôô e mise me Zambe. 
Kôñelaʼan mfaʼa ya mbia nleme wôé, a yeʼelane Nti, ndôʼôtô na, mbia ôsimesan a nga kui e be wo, a ye jamban. 
Ma yene na, ôlune ziñ a mengataʼa ya abé bi bili wo. 
Ane Simon a nga yalane na: Miabebien yeʼelane Nti ajô dam, ane jame da ya mame mia te kobô ma, da ye bo te kui e be ma.
Pierre baa Yôanes, éyoñe be maneya bo bengaa, ya afôla te, a kate mbamba Foé Nti, be nga bulane Yérusalém. Be nga kate Mbamba Foé minlam abui ya Samari.
Engele Nti a nga jô Filipe na: Wo ye ke mfaʼa jôbe da tôô, e zene ja ke mfaʼa ya Yérusalém a kui Gaza, e nkôte si. 
Ane Filipe a nga ke, teke yange, éyoñe miaʼa ya Etiôpi, beta mbo ésaé Kañdase, njôô bôta minga, a ngovina ôsu ya akume dé nye a mbe Yérusalém, 
a nga bulane jale dé a too vagoñe wé a lañe nkulu mejô Ezayi 
Nsisim a nga jô Filipe na: Kele ôsu a koone éjakas. 
Ane Filip a nga ke mbi a wôʼô ane miak ô nga lañe kalate nkulu mejô Ezayi a jô nye na: Ye wo tuʼa foʼo wôʼô mejô wo lañ? 
Ane miak ô nga yalan a jô nye na: Me ne ngule ya tuʼa wôʼô aya, teke môt a faé ma éfufup? Ane a nga loone Filipe, a bet, a ke tabe fefele jé. 
Mana me ne mejô ya kalate Zambe a nga bo a lañek: aval ane ngal ntômba ba kee nye e vôm a ye tyiʼiban, a ane mone ntômba a ne mvuk e mo ya nyô a tyeñe nye mimvot, avale te a nji kui anyu dé.
Ôsame wé été ajô dé e nga tyiʼiban ékotekot, Za ya miaé wé a ye kañete ajô dé. Amu be nga vaa ényiñe jé si nyô.
Ane miak ô nga jô Filipe na: Ma yeʼelane wo, kate ma, za a ne mejô nkulu mejô a kobô ma, ye émien, ye môte mfe? 
Ane Filipe a nga taté nkobô a mejô mete, me soʼo vôm a nga bo a lañek, a kate nye Mbamba Foé ajô Yésus. 
E dulu dap e zañ, be nga yene mendim. Ane miak ô nga jô Filipe na: Mendime ma, jé ja kamane ma na me duuban? 
Filipe nye na: Nge wo buni a nleme wôé ôse, nalé a ne boban. Miak ô nga yalane na: Ma buni na Yésus Krist a ne mone Zambe. 
Nde a bendé na be telé ékalik. Ane bebaa be nga sise mendim été. Ane Filipe a nga du nye. 
Eyoñ be nga kôlô mendim été, ane Nsisime Nti ô nga nyoñe Filipe a kee nye, miak te fe yene nye. Ve a nga ke zene jé a mevak. 
Filipe a nga teme na a nto Azôt. A nga ke ôsu a kate Mbamba Foé e bitisone bise a nga lôt, akekui éyoñ a nga suane Sézaré.
Saül ve ke ôsu, te vôʼôbô ajô bisisia a ñwôane beyéʼé be Nti. 
Ane a nga ke sili Ntuni nnen a ve nye bekalate ya ke meba me Zambe ya Damas. Ôsimesane wé ô too na, nge a yene bôt, befam nge binga ba buni, a kele be nkaʼane mengataʼa Yérusalém.
A ngenan a kele zen , bebé ya kui Damas, ateme na beta éfufup, a soʼo yôp, a nga bômane nye a minkôkô mié. 
Ane a nga ku si a wôʼô tyiñ é jôʼô nye na: A Saül, a Saül, amu jé wo kpweʼele ma? A nga yalane na: 
A Nti, ô ne za nye ma kpweʼele? Nti na: Me ne Yésus, ma wo kpweʼele. 
Kôlôʼô si ô ke tison, e wé nye ba ye liti wo jame wo yiane bo. 
E bôt baa be nye be nga too nsamba, be nga too feʼe ne vema. Be nga wôʼô tyiñ , ve te yene môt. 
Saül a nga kôlô si. Akôsa bo mis me mbe nye nkuan, ve a nji fe beta yen. E bôte baa be nye be mbe nsamba be nga ke be bili nye wo a kui Damas. 
Valé a nga bômbô melu mela te yen, jaʼane di nge nyu. 
Nyéʼé wua a mbe jôé na Ananias, a nga to Damas. Nti a nga loone nye biyeyem été a jô nye na: Ananias, nye ke ve yebe na, ma nyô a Nti. 
Ane Nti a nga jô nye na: Wo ye ke njoñ ba loone na Tetele njoñ, ô sili môte ya Tarse a ne jôé na Saül, e nda be Yudas. A ne été, a boʼo meyeʼelan. 
A yeneya môt a nyiʼin a betéʼé nye mo na a beta yen. 
Ananias a nga yalane na: A Nti, me wôʼôya bôt abui be kobôʼô ajô môt ate, be simesaʼan abé ese a nga bo mimfufube miôé e Yérusalém. 
A ngenan a bili ntute ngul a nga nyoñe be betuni benen benen, mfaʼa ya kaʼa ba bese ba loone jôé dôé. 
Ve Nti a nga jô nye na: Kelek, amu môt ate a ne ékpwelé me tobeya mfaʼa ya miase jôé dam e be meyoñe bikuu, bejôô bôt a mvôʼô Israél. 
Mamien ma ye tyeñele nye mam mese a ye jibi amu jôé dam. 
Ane Ananias a nga ke a nyiine nda été, a beté nye mo a jô na: A Mojañ, Saül, Nti nye a te lôme ma, e Yésus a nga yené e be wo zene yôbe ya dulu dôé, nde wo ye beta yen a jaé ne lut a Mfufube Nsisim. 
Biôm, ane ndalebôbôp, bi nga kôlô nye mis a ku si été été, ane a nga beta yen. Nde ñhe a nga duuban. 
Eyoñe be nga ve nye bidi, ane a nga beta nyoñe ngu. Ane a nga tabe abe melu baa be beyéʼé ya Damas. 
A, teke yange, a nga taté kañete e meba me Zambe été na: Yésus a ne mone Zambe. 
Bôte bese be nga wôʼô nye be nga semé, a jô na: Ye saa nye a nga wosane bôte bese be nga loone jôé dina e Yérusalém? Ye mia jô na a nji vañe zu bole bôte na a kee be nkaʼane be betuni benen? 
Ve Saül a nga ke ôsu a bôôé bôte minleme si, a a nga jañele Beyude ya Damas fek, a tuʼa liti be ndeme na Yésus a mbe foʼo Mesie.
Eyoñ é lôteya ôbe ayap, ane Beyude be nga kui tyiñe ya bo na a wôéban. 
Ve Paul a nga yeme nkuane tyiñe yʼémoʼo jap. Amu be nga kui vôme ya baʼale mimbé ya tison alu baa môse na be wôé nye. 
Vʼalu éziñ, beyéʼé bé be nga suu nye si e tetele beta mfine ya nkaʼalé a too e mone nkoé été. 
Eyoñ a nga kui Yérusalém, Saül a nga veʼele jeñe na, beyéʼé be tabe nye ndi; ve bese be nga ko nye woñ, teke ngule ya buni na a mbe foʼo ñyeʼé. 
Ane Barnabas a nga nyoñe nye e nsamba wé, a liti nye minlôman. A nga kañete be ane a nga yene Nti e zene ya Damas, a aval a nga kobô nye. A nga kañete fe be avale Saül émien a nga kañete jôé Yésus a ngul ése. 
Ataté éyoñe te, Saül a nga fubu nsamba wop, meke a meso ya Yérusalém, be kobôʼô a ngule minlem a jôé Nti. 
Be nga laan, baa be Behéléniste a sañetan. Ve mfaʼa wop, be jeñe mezene ya wôé be. 
Eyoñe bobenyañ be nga wôʼô nalé, be nga ke litane be e Sézaré, e wé, be nga bo na be ke Tarse. 
Keké é nga nyiñ évôvoé été e mefôla mese ya Yudé, Galilé a Samari. E nga wôn, a wulu a woñ mfaʼa Nti a, amu mvolane Mfufube Nsisim, é nga yaé.
Amu e nga bo e kui éyoñ ése na, Pierre a ke a wulu. A bo a kele be bebuni ya Lida. 
Ane a nga yene môt a too jôé na Enée, e Lida wé, a mbôô e ntuʼu énoñ, tañe mimbu muam; a nga to ñyeyem. 
Pierre a nga jô nye na: A Enée, Yésus Krist a saé wo, kôlôʼô si a kôme énoñe jôé womien. Eté été, a nga kôlô si. 
Eyoñe be nga yene nye, bôte bese ya Lida a njeʼese ya Saroñ be nga meme Nti.
Minga éziñ a mbe Yopé a too ñyeʼé; a mbe jôé na Tabita, nge na Dorkas  A mbe kum mfaʼa ya mbamba mimboon a mimvolan a nga bo a volôʼô bôt. 
Melu mete, a nga kon a wu; éyoñe be nga mane woʼo nye mendim, be nga bôôé nye étune nda ya yôp. 
Mbôle Lida a nga too bebé a Yopé, beyéʼé be nga wôʼôtane na, Pierre a mbe wé, ane be nga lôme bôte bebaé na be ke loone nye, a jô nye na: Tôñe bia, te yange. 
Teke yange, Pierre a nga ke baa be be. Eyoñ a nga kui, be kele nye étune nda ya yôp. Minkuse mise mi nga yône nye mis, mi litiʼi nye biyé, a belenekôt a nga bo a jaléʼé be éyoñ a nga vee. 
Ane Pierre a nga kuli bôte bese atan. Ane a nga kute meboñe si a yeʼelan; ane a nga kôñelan asu mfaʼa mbim ô nga bôô, a jô na: A Tabita kôlôʼô si! Ane a nga kui mis a yene Pierre. Ane a nga nyokan a tabe tôtoo. 
Be nga bi nye wo, a telé nye tetele a beta loone bebuni a minkus, a liti be nye a ntoo vevee. 
Bôte bese ya Yopé be nga yem ajô te, a abui bôt e nga buni Nti. 
Pierre a nga tabe ôbe ayap e Yopé, e nda Simon a nga bo a kôme bikôp.
Môt éziñ a nga to Sézaré a too jôé na Korneille, évete bezimbi ntete wua, ba loone na Nsamba ya Italie. 
Emien a nda jé ése, be nga nyeʼe Zambe, a ko nye woñ. A nga bo Beyude abui ésôs, a loone jôé Zambe biyoñ bise. 
Môs éziñ, bebé mewolo melale ya mamengôʼé, ane a nga yen éngele Zambe biyeyem, a nyiʼine nda jé, a loʼone nye na: A Korneille! 
Korneille a nga beme nye mis asu, njalan a woñ, a nga yalan a jô na: E ne aya a Nti? Engele a nga jô nye na: Meyeʼelane môé a abui ésôse dôé, Zambe a simesaneya bie asu dé. 
Ajô te ñhe, éyoñe ji, lôme bôte Yopé, be ke loone môt éziñ a ne jôé na Pierre. 
A ne nneñ e nda be môt a ne jôé na Simon, nkôme bikôp, a to nda é ne bebé éwome mañ. 
Ve nné ane éngele a nga zu kobô nye a nga jañe nye mis, Korneille a nga lôme bôt bebaé ya nda jé, a mone bezimbi wua, a mbe ñyeʼé Zambe, a tabeya éjôé jé si ayap. 
A nga mane tebele be, a lôme be Yopé.
Tyé kpwaa, éyoñ be ngenane be kele zen , be nto bebé Yopé, Pierre a nga bet e mbalaʼa si ya nda yôp, a ke bo meyeʼelan. A mbe bebé zañe môs . 
A nga wôʼô zaé. Be ngenane be yame nye bidi, atemeteme na, a nga ku Som, 
a yene yôp e yombôʼô; jôm é soʼo yôp, ayaé ya kôñelan, é funaʼane beta éndelé mekuʼu menyiñ, é tebeʼe si. 
Eyé te été, mevale me tit mese me bili mebo menyin: e ba ba woñ a ba ba yele yôp. 
Ane tyiñ é nga so yôp é kobôʼô nye na: Kelek, a Pierre, wôék ô di. 
Pierre na: Teke bebé a Nti; amu aso abialé dam, me ngenan te nambe jôm é ne mvin, nge tee ntunan. 
Tyiñ é nga beta so éyoñe baa é jôʼô nye na: E jôme Zambe a tuneya, wo ye bo te yene je ane jôm é ne mvin! 
Tyiñ éte é nga beta so éyoñe lale, ane éyé é nga bulane yôb été.
Pierre a nga kusa veʼele fas nge émien a ne yem atinane ya jôm a nga yen. Minlômane mi Korneille ke ve suane mbé yôb, valé, a kooé na be maneya ke ba sili li a li vôme nda Simon é né. 
Ane be nga yôtan, be yi na be tuʼa yem, nge Simon, a ne jôé afe na Pierre, a mbe nneñe ya nda éte. 
Nté te ôse, Pierre a mbe a simesaʼane ñyenan a nga yen. Ane Nsisim a nga jô nye na: Tame yene bôt bebaé ba jeñe wo. 
Sisik éto ji, ô ke mia be be, teke ndiñetan, amu ma ma lôme wo. 
Ane Pierre a nga sis, a ke koone be, nye na, ma nyô. Ma me ne môte mia jeñ. Mia jeñe ma amu jé? 
Ane be nga yalan a jô na: Evete bezimbi ntete wua, môt a ne zôsôô , nyô a ko Zambe woñ, nye ate fe jôé dé e bili mbamba nkañete ayoñe Beyude ese été. Mfufube éngele, ñwô ô nga liti nye na a loone wo nda jé na, ô vôʼôlô ane a kañete wo metema jam a nga yen. 
Ane Pierre a nga diine be mbé a nyoñe be mvoʼé . Tyé kpwaa ya valé, baa be nye be nga ke nsamba, a bobenyañ bʼéziñ ya Yopé. 
Alu da e lôteya, ane a nga kui Sézaré. Korneille a nga mane bañete bivuvumane bié a benya bemvôé bé, a yange nye. 
Eyoñe Pierre a nga suan, Korneille a nga ke sôô nye, a ku nye mebo si, a ve nye duma. 
Pierre a nga jô nye na: Kôlôʼô si! Ane a nga bete nye si a jô nye na: Ma fe me ne môt ane wo. 
Be kele ba laan, ane a nga nyiine nda été. A nga koon abui bôt, 
Nye na: Avale mia yem, e ne étom mfaʼa mone Beyude na, a latan, nge siñelane a mone bikuu. Ve mfaʼa wom, Zambe a maneya yeʼele ma me yeme na, me nji yiane yene môte mvin nge tee ntunan. 
Ajô te ñhe me nji veʼele yeme mebo si éyoñ ô nga loone ma. 
Ane Korneille a nga nyoñ nkobô a jô na: A ntoo den melu melaa, mewolo melale ya mamengôʼé, me mbe me yeʼelane e nda jam. 
Atemeteme, na môt a beʼe étôtoʼo ngômesan a ntele ma ôsu a jô me na, meyeʼelane môé me nyoñebaneya a Korneille, a akabe dôé, Zambe a simesane de. 
Ajô te lôme môt e Yopé, a ke loone Simon, ba loone jôé afe na Pierre, a zu va. A too nneñ e be Simon, nkôme bikôp, e fefele éwome mañ. 
Eté été, ma te lôme bôt be zu loone wo, ô boya mvaé ane wo te zu koone bia. Bia bese ba, bi ne asu dôé, mfaʼa ya vôʼôlô mam mese Nti a veya wo na, ô kate bia.
Ane Pierre a nga taté nkobô a jô na: Me yemeya foʼo na, Zambe a nji bo éngengame. 
Meyoñ mese, môt a ko nye woñ a bo zôsôô , nye a nyoñebane mvoʼé e be nye. 
A nga lôme Foé jé e be mvôʼô Israél, Mbamba Foé ya mvoʼé , amu Yésus Krist, nyô a ne Nti ya bôte bese. 
Mia yeme beta jame ya mevak, ate. A nga yian afôla ese ya Yudé. E nga taté e Galilé, e mvuse ya nduane Yôanes a nga kañete. 
Yésus ya Nazarét ate, mia yem ane Zambe a nga ve nye Mfufube Nsisim a ngul. A nga volô bôt e vôm ase a nga lôt. A nga saé bôte bese Satan a nga bi éto belo si, amu Zambe a nga too be nye. 
Bia bevok, bi ne bengaa ya ésaé jé ése a nga bo sii Beyude, aval ane Yérusalém. Nye be nga tyelé krôa yôp a wu. 
Zambe a nga wômôlô nye miñwuan. 
A nga liti émien, saa be bôte bese, ve be bengaa Zambe émien a nga top, te yene biyoñ bi za boʼok. Bia be nye bi nga di, mvuse ya ñwômane miñwuane wé. 
Ane a nga bendé bia, bi kate de bôt a bo bengaa. Nye Zambe a nga telé ntyiʼi mejô ya bevevee a miñwuan. 
Nye ate bekulu mejô bese ba kañete ajô dé e be môt ase a telé ndi nleme jéé be nye.
Pierre a ngenan a kañeteʼe bibubua bi mam bite, ane Mfufube Nsisim a nga zu e be bôt be nga wôʼô ajô Zambe. 
A mbe jame ya semé, e be bôte be mbe ntyiʼane metyele be nga litane Pierre; nalé fe meyoñ bikuu, mveane Mfufube Nsisim ô nga mialane e be be. 
Be nga wôʼô be kobôʼô minkobô , a wumu Zambe. Ane Pierre a nga beta nyoñe nkobô a jô na: 
Ye môt a ne ngule ya kamane bôte ba be duban a mendim, mbe bete be nyoñeya Mfufube Nsisim aval ane bia? 
Ane a nga ve tyiñe na be duu be a jôé Yésus Krist. Ane be nga buʼu nye a beta tabe be be abe melu.
Minlôman a bobenyañe be nga tabe Yudé. Be nga wôʼôtane na, meyoñe bikuu me ke me nyoñeya Ajô Zambe. 
Eyoñe Pierre a nga ke Yérusalém, baa be bôte be mbe ntyiʼane metyel be nga sañetan abui, be jôʼô nye na: 
O keya nyiin ézezañe ya bôte be ne minsôsol a di a be. 
Ane Pierre a nga beta faé be éfufube yʼajô te ataté metataʼa a kui amané a jô na: 
Me nga to tisone Yôpé, me boʼo meyeʼelan. Ane me nga ku avem a yene ñyenane wu: jôm, ane beta ntuʼu éyé, mesu menyin, é soʼo yôp a ku si vôme me nga too. 
E mise mam me nlôô je ne fonoo, me fasek; Me nga yene betite ya si ba wulu a mebo menyin, betite ya fé ba woñ a mebum a ba ba yele yôp. 
Ane me nga wôʼô tyiñ é jôʼô me na: Avôl a Pierre, wôék ô di. 
Ane me nga jô na teke bebé a Nti. Amu ényiñe jame, teke jôm é ne mvin nge étyi, ja ke anyu dam. 
Tyiñ é nga beta so yôp éyoñe baa, é jôʼô na: E jôme Zambe a tuneya, wo, te yene je mvin! 
Nalé a nga baʼalane biyoñe bilaa, ane jôme te é nga bulane yôb été. 
Wôna éyoñe te ébien, bôte belaa be ntele me fefele nda été, e vôme bi nga too. Be mbe minlôman, be soʼo Sézaré. 
Ane Nsisim a nga jô me na, me ke, te bo meveñ, bia be be. E bobejañe besamane mi lô ba, be nga ke me liti. Ane bi nga ke nyiine nda môt émien a nee ajô. 
Ane a nga kañete ane a nga yen éngele nda jé, a jôʼô nye na: Lôme bôte Yopé, be ke loone Simon ane jôé afe na Pierre. 
A ye liti bibubua mise môé, mbie bia ye zuu nyiane be womien, a bôte bese ya nda jôé. 
Ve nné ane ma taté nkobô, ane Mfufube Nsisim a nga zu e be be, avale fe ane a nga bo e be bia atataʼa. 
Ane me nga simesane njôane Nti wuna na: Yôanes a nga ve bôte nduan a mendim, ve mia, mia ye nyoñe nduan a Mfufube Nsisim. 
Nge Zambe a nga ve bôte bete avale mveane mvame da ane bia bevok, amu bi nga buni Nti Yésus Krist, ma me mbe za, ane me mbe kamane mboone Zambe? 
E mvuse ya mejô ma, e bôte be nga wôk, be nga volôbane minlem a tabe ne mieññ a kañe Zambe a jô na: Zambe a veya meyoñe bikuu nkôñelane nlem wo kee môt ényiñ.
E ba be nga tub ékpweʼele éyoñ Etienne a nga wu be nga kui Fénésie, Sipre a Antiôche, ve te kate bôte befe ajô Zambe, vengevenge ve Beyude. 
Ve da, bôte bevoʼo ya be be, bebialé bialé ya Sipre a Siréne, éyoñe be nga kui Antiôche, be nga kate fe Begrék Mbamba Foé Nti Yésus. 
Nti a nga suʼu be, avale ya na, e tañe bôt é nga kôñelane minlem a buni, é nga bo abui. 
Foé ya ébubua jame te é nga kui melo me keké ya Yérusalém. Ane be nga lôme Barnabas Antiôche. 
Eyoñ a nga yen ane mvame Zambe ja bo ésaé vôm ate, nleme wé ô nga jaé a mevak. Ane a nga tindi be na, be bulu late Nti a minleme miabe mise. 
Emien a mbe môt a ne Zôsô, njalan a Mfufube Nsisim, a mbunan. Nkunda bôt ô nga kôñelane be Nti. 
Ane Barnabas a nga suʼulane ke jeñe Saül e Tarse. 
Ane a nga yene nye wé a bulane nye Antiôche. Bese bebaane be nga tabe keké éte. 
Melu mete, bekulu mejô be nga bo be kôlôʼô Yérusalém a ke Antiôche. 
Wua ya été a too jôé na Agabus, a nga kate bôt a éfufube ya Nsisim na: Beta mfumbale zaé a ye kui si ése. A a nga kui melu me Claude. 
Ane beyéʼé be nga tyiʼi na ba ye lôme mvolane e be bobenyañe be to Yudé, abim ane fôʼô jap é né. 
Ane e nga bo nalé. Atôme ya be bemvendé e nde Barnabas baa Saül be nga kee de mo.
Melu mete njô bôte Hérôde a nga taté na a kpweʼele bôte bevoʼo ya keké. 
Ane a nga wôé Yakob a monyañe wé Yôanes a nkpwaté mekôn. 
Eyoñ a nga yene na, Beyude be nga yene jame te mvaé, ane a nga taté mfefé ébia, aval ane Pierre. A mbe melu be nga di fembé é ne tee mvusan. 
Eyoñ a biya nye, ane a nga futi nye nda mimbôk, a telé bezimbi minsamba minyin, nsamba ôse bôte benyin, be baʼale nye. A nga bo a vañe na a ye boʼolô nye e mise me bôt, éyoñ abôʼô ya Pak e lôteya. 
Pierre a nga too foʼo nda mimbôk, ve ngule meyeʼelan ya keké, a mban ôse, é nga bete be Zambe ajô dé.
Hérôde a nga ye bo na a kat ajô. Alu te, Pierre a too ôyo, ézezañe bezimbi bebaé, ntiñetane ngôkop ébaé. Bebaʼale ki be tele minsamba e mbé yôp. 
Atemeteme na, éngele Nti a nga so. Ane nda é nga jaé ne lut a éfufup. Engele a nga vele Pierre ôyo a mbibane nye mone abaé abum, a jô nye na: Kôlôʼô si avôl! Eté été, bengôkop be nga sotane mo me Pierre. 
Engele a nga ke ôsu a jô nye na: Jaé kandé jôé a tiñeti besilefase bôé! Ane a nga bo nalé. A nga beta jô nye na: Jaék alôʼô dôé a tôñe ma. 
Ane Pierre a nga tôñe nye. A nji buni na, mboone éngele wu ô mbe nya ajôô. A nga yene ve ane biyeyem. 
Ane be nga taté lôte vaa ôsu, a nyô baa. Ane be nga kui e mbé étyé ô nga too anyiine tison. Ane mbé ôbien ô nga yombô ôsu viap. Eyoñe be kuiya atan, be nga ke e susuʼa njoñ. Ane éngele a nga jañe nye mis atemetem. 
Ane Pierre a nga tuʼa bi fek. Ane a nga kobô a jô na: Me yemeya éyoñe ji, e ne bebela na, Nti a te lôme éngele wé a a vaaya ma mo me Hérôde a ôsimesan ôse ya Beyude. 
Ane a nga jeñe zen , a kui nda be Marie nyia Yôanes, be nga dañe loone nye na Yôanes Mark. E nda éte été, abime bôt e nga bo e boʼo meyeʼelan. 
Eyoñ a nga kute mbé , ésoé mbo ésaé minga, a too jôé na Kôde, a nga zu yalane mbé . 
Ane a nga wôʼô tyiñe Pierre. Wôna, njalan a mevak, a nga bo te diine mbé , ve bulane jiʼa ke kate foé na Pierre nye a kut, a tele mbé si. 
Ane be nga jô nye na; Ô ne akut. Ve a nji ke ku évôl. Bee nye na, jôʼô ñhe na a ne éngele wé. 
Nté te ôse, Pierre ki a ne ve kute mbé . Ane be nga suʼulane diine wô. A mbe foʼo Pierre. Ane be nga too feʼe ne vema. 
Ane a nga jeʼe be na, be tabe bivô a mfebane mo. A nga kañete be ane Nti a nga vaa nye nda mimbôk. A nga suʼulane jô be ve na: Kelane katane Yakob a bobejañ. Ane a nga téé dulu a ke mfaʼa mfe. 
Eyoñ tyé é nga lendé, ényenyam é nga bo e zañe bezimbi. Be nga sili bebiene na, bia yeme na Pierre a boya aya? 
Hérôde a nga bo na be jeñe nye, ve teke nye yen. Ane a nga bendé na be fase jame te e be bebaʼale, be zuu be, a wôé be. Ane a nga siliki a kôlôʼô Yudé a ke Sézaré e vôm a nga tabe ôbe nté.
Bôte ya Tir a Sidoñ baa be Hérôde be nga bili angônda beta étom. Be nga kui tyiñe na, ba ke yene nye. Blastus, mbo ésaé njô bôt a suʼu be mvuse na be kôm étom évôvoé été, a zene ya nlatane ngbwa. Amu mvolane ya si jap ô nga so ve e be njô bôt. 
Eyoñe môse ndôbaʼane be nga tiñeti ô nga kpwaan, Hérôde a beʼe éyé njô jé, a nga tabe si éto njôô jé a kobô bôt. 
Ane be nga kute nye mekôp a jô na: Tyiñe Zambe ébiene ñhe foʼo nyô, saa tyiñe môt. 
Eté été, ane éngele Nti a nga bibi Hérôde, amu a nji ve Zambe duma. Ane minsoñ mi nga di nye, ve wu.
Ajô Zambe e nga ke ve ôsu a mialan. 
Wôna Barnabas ba Saül, éyoñe be maneya bo ésaé jap e Yérusalém, be nga ke. Yôanes a mbe jôé afe na Mark a nga ke nsamba wop.
Bekulu mejô a beyeʼele bôt be nga too keké ya Antiôche. Barnabas, Siméoñ a mbe jôé afe na Niger, a Lusius môte ya Siréne, Manaén nye baa Hérôde Tétrak be nga yeñ aso bongô a Saül. 
Môs éziñ be nga bo ésulane ya kañe Nti a bômbô zaé asu meyeʼelan. Mfufube Nsisim a nga kobô be na: Jôkaʼane me Barnabas baa Saül be bo ésaé me tyiʼiya na be bo. 
Wôna éyoñe be maneya bômbô zaé a yeʼelan, a mane beté be mo, ane be nga suu be be ke.
Eyoñe Mfufube Nsisim a maneya lôme be, ane Barnabas baa Saül be nga siliki a kui Sélesi. Nkôlane ya valé, be nga fubu miel été a ke mfaʼa ya Sipre. 
Eyoñe be nga kui Salamine, be nga kañete Ajô Zambe meba me Zambe Beyude été. Yôanes, mvolô wop a nga to fe nsamba wop. 
Eyoñe be maneya lôt ékôte mañ a kui Pafôs, ane be nga tôbane mvimviʼi, nkulu mejô me ne minsos, mone Beyude, a too jôé na, Bar-Yésus. 
A nga too bebé a njô bôte Sergius Paul, ntyetyeñe môt. A nga bañete Barnabas baa Saül, a liti be beta nkômbane wé ya wôʼô mejô me Zambe. 
Ve mvimviʼi, Elimas, avale jôé dé da tinan, a nga wosane be a jeñe zene ya dutu njô bôte Sergius Paul a bo te buni Mbamba Foé. 
Eyoñe te Saül nge na Paul, njalan a Mfufube Nsisim, a nga beme nye mis asu a jô nye na: 
Wo môt ô ne njalan a mefeʼe me mvô, mone Satan, nyô a wosane zôsôô ase a so be Zambe, ntéavé wo ye jôʼé vite mezene me Nti me ne zôsôô ? 
Tame yene wo Nti ô ne be wo. Wo ye bo ndim, te fe yen éfufube jôbe nté éziñ. Eté été, dibi e nga ku nye mis ne viu, a nga tyiñelane kotendoʼo a yi nliti zen . 
Eyoñe njô bôt a nga yene jame te, ane a nga buni, amu nyeʼelane mame ya e be Nti ô nga bi nye nlem .
Ane Paul baa be nsamba wé be nga kôlô Pafôs a ke Pergé afôla ya Pamfilie. Ane a nga kandane be a bulane Yérusalém. 
Ve nkôlane ya Pergé, be nga ke dulu ôsu akekui Antiôche ya Pisidie. E môse Sabat, be nga nyiine aba Zambe a tabe si. 
Mvuse ya nlañane kalate metiñ, a bekulu mejô, bivete ya aba Zambe bi nga jô be na: A bobejañ, nge mi bili bifia biziñe ya lebe bôt, kobaʼan. 
Eyoñe te Paul a nga tebe tetele a febe bôt a wo a jô na: A mvôʼô Israél a mia bese mia ko Zambe woñ, vôʼôlane ma. 
Zambe ya ayoñ dangan Israél, a nga tobe betate bangan. Ane a nga fôlô bôt melu be nga too si ya Ejipte; wôna, a éwôlô ya wo wé, a nga vaa be wé; 
bebé mimbu mewôm menyin, a nga ve be bidi e nkôte si. 
Eyoñ a maneya jiane meyoñe zamgbwale ya Kanaan, a nga ve be si jap ane ngap. 
Jame te ese e nga bobane bebé tañe mimbu ntet a mewôm metan. Mvus éte, a nga telé be betyiʼi mejô a kui melu me Samuel nkulu mejô. 
Ane be nga kômbô a sili njô bôt. Nde ñhe Zambe a nga telé be njô bôt Saül mone kis, môte ya mvôʼô Bényamin, nye ate a nga jôô be mimbu mewôm menyin. 
Eyoñe be vaaya nye éto, ane Zambe a nga tobe David a bo njô bôte wop. Ajô dé nde a nga kobô avale dina na: Me yeneya môt a funane nleme wom, nyô a ye jalé minkômbane miame mise, a ne jôé na David, mone Yesé. 
Mvoñe bôte jé, nje ñhe Zambe, aval ane ngakaʼa jé é mbe, a nga bo na Yésus nyii bôt ya Israél a bialé. 
Eyoñe Yôanes a nga so, a nga taté mane yôtan ajô nduane ya nkôñelane minleme Israél a, 
éyoñ a sondôʼô ésaé jé, a nga jô na: Mia buni na me ne za? Sake ma me ne nye , ve môt éziñ a zu me mvus, nye a dañe ma, me nji bi nkôñe ya kuli nye, jaʼane minkole ya besilefase bé. 
A bobejañ, mi kusa bo mvoñe bôt Abraham nge ki ba ba ko Zambe woñ, Mbamba Foé ya nyiane nyô, a nga lômbane be bia. 
Bôte ya Yérusalém a betebe ôsu bap, be nga bene Yésus, éyoñ be nga tyiʼi ajô dé a ve nye mekua. Be mbe te yeme na ba yemete mejô bekulu mejô ba lañe Sabat ase. 
Jaʼane be nji bi éfia a yiane wu je, ve be nga sili Pilate na a wôé nye. 
Eyoñ be nga jalé mam mese me mbe ntilan ajô dé, be nga vaa nye élé yôp a jame nye soñ. 
Ve Zambe a nga wômôlô nye miñwuan. 
Mvus éte a nga yené e be bôte ba be nye be nga bo be kôlôʼô Galilé a ke Yérusalém melu abui. Bôte bete be ne bengaa e mise me bôt.
Bia fe bia kate mia Mbamba Foé ate. Ngakaʼa é nga kateban e be betate, 
Zambe a kômeya tôé je be bia, bone bap, e vôm a nga wômôlô Yésus, aval ane e ne ntilane same baa na: Ô ne mone wom, môse wu, me biaéya wo.
E ne aval ane Zambe a nga jô na, a ye wômôlô nye miñwuan. Nde nyôle jé ja ye bo te boé soñ a zen éziñ, vôm a jô na: Ma ye ve mia mimfufup a benyaa bebela ya be David.
Amu ajô te fe, a beta kobô afôla afe na: Wo ye bo te jôʼé mfufub wôé ô boé soñ.
Ajô te David, éyoñ a maneya bo ésaé ya jalé nkômbane Zambe melu mé, a nga ke ôyo awu. Be nga bôôé nye fefele ya be ésaa bé, a a nga boé e soñ. 
Ve nyô Zambe a nga wômôlô ñwuan a nji boé soñ. 
Yemane de a bobejañe na, maʼa amu nye, nde bi bili Mbamba Foé ya njamane mam abé , a mekabe bi mbe te ngule ya bi me soʼo bia e metiñe me Môze. 
E be nye, mekabe mete ma vebane be môt ase a buni. 
Tabaʼane ntyele na ajô bekulu mejô be nga jô e bi mia na:
fombaʼan, mia bôte mi ne mbia anyu, woñ ô tame bi mia a jañane bôte mis! Amu ma ye foʼo bo jam nté mi ngenane mi vee, E jame mi nji ye buni nge môt éziñ a too ye kate mia de.
Eyoñ be nga kui atan, be nga yeʼelane Paul baa Barnabas na be beta baʼalane nkobô wop sondô mbok. 
Eyoñ ékoone bôt é nga tyamelan, beta ngabe ya Beyude a beyéʼé be nga ke litane be a, e minlañe miab été, Paul baa Barnabas be nga tindi be be kabetane mvame Zambe.
E Sabate mbok a nga tôñ, bebé bôt bese ya tison be nga sulan a zu wôʼô Ajô Zambe. 
Eyoñ Beyude be nga yene ajô te, be nga bo zok a wosane mejô me Paul a Barnabas. 
Ane Paul baa Barnabas be nga bo ayoʼo ya kpwaane be na: E be mia nye ajô Zambe e nga yiane taté kateban, ve amu mia bene de, a yene miabebien ane ba be nji yiane nyoñe ngab ényiñe ya melu mese, nde bia ke e be meyoñe bikuu. 
Amu dina e ne abendé bi bili e be Nti na: Me nga telé wo ô bo éfufube ya meyoñ , nde wo ye kee nyian e mekuʼu ya si.
Eyoñe meyoñe bikuu me nga wôʼô mejô mete, be nga jaé ne lut a mevak a kañe ajô Nti, a ba bese be mbe ntiñetane ya nyoñ ényiñ be nga buni: 
ajô Nti e nga mialane afôla si te ese. 
Ve Beyude be nga sômôlô biwôlô bi binga bi nga kañe Zambe a benyaa bôtô ya tison. Ane be nga taté kpweʼele Paul baa Barnabas, a titane be afôla dap. 
Eyoñe be nga sase mbuluk mebo map, ane be nga ke Ikône. 
Ve mfaʼa beyéʼé, be nga liʼi, njalan a mevak a Mfufube Nsisim.
Avale da da Ikôn, Paul baa Barnabas be nga nyiine Aba Zambe Beyude a kobô avale ya na, abui Beyude a Begrék be nga buni. 
Ve Beyude be nga bo te kpwéban a mejô map, be nga bé nsisime ziñ e zañe bobenyañ a e be meyoñe bikuu. 
Paul baa Barnabas be nga ke ôsu a tabe nté éziñ. Ndi nleme jap é nga to e be Nti, Nye émien a nga yemete Mbamba Foé ya mvame jé, a zene ya ve mo mabe ngule ya liti mendem a bitua bi mam. 
Ane bôte ya tison be nga kandane zañ, bevoʼo ngame Beyude, ba bevok e ngame minlôman. 
Meyoñe bikuu a Beyude be nga tyiʼi na, ba zu bo évô a wôé minlôman. 
Eyoñe be yemeya na abé e ntoo, ane be nga jeñe vôme ya sobô e tison ya Likaônie, Listre a Derbe a mefôla ma bôman. 
Be nga kate fe Mbamba Foé wé.
Môt a mbe ñyeyeme Listre, te ngule ya tebe tetele a mebo mé. A mbe ñyeyem aso abialé. A nji tame wulu môs éziñ. 
Môs éziñ a nga vôʼôlô nkobô Paul, ane Paul a nga fombô nye a yene na a nga bili mbunane ya bo mvoʼé . 
Ane a nga jô nye a ngule na: Kôlôʼô si ô tebe a mebo môé. Ane môt ate a nga valé si a wulu.
Eyoñe bôt be nga yene jame Paul a nga bo mise map me lôô, ane be nga bete metyiñe yôp e nkobô wobe ya Ikôn be jôʼô na: Bezambe, be funaʼane bôt, be zuya e be bia. 
Be nga yôlé Barnabas na Zeus, Paul ke na Hérmés, amu nye a nga bili ntum ajô. 
Ane ntuni zambe Zeus, nda Zambe jé é mbe atan akaʼa ya nlam, a nga zu beyôme benyak a bikate bi sam e mimbé yôbe ya tison, tyiñ a bôte na, a zu ve bityiʼa . 
Eyoñe foé nyô é nga kui melo me Barnabas baa Paul, be nga nyabe melôʼô map a ke avôl e be ékôane bôt a yôtan a jô na, 
jé mia bo ji, ke bia fe bi ne bôt ane mia. Mbamba Foé bia kat ane avale dina na, mi jôʼé biboboé mia bo, mi kôñelane minlem a buni vevea Zambe, nyô a nga té yôp a si a mañ, a biôme bise bi ne été. 
Aso melu kôa, a nga jôʼé miaé mi bôt mi wulu e mezene map. 
Ve akôsa bo nalé, a nji vuane liti be mvame jé, vôm a nga lôme mveñ é soʼo yôp a mimbu ya afok a ve mia bidi, a jalé minleme mienan a mevak. 
Mejô mete me nga veʼele volô bôte minlem, a bo be na, be jôʼé ôsimesane ya ve bityiʼa . 
Beyude, be soʼo Antiôche a Ikôn be nga dutu bôt be bôme Paul bebé ya wu. Be nga ke ba woʼotô nye atane ya tison a wua nye ane mbim. 
Ve éyoñe beyéʼé be nga zu bômane nye, ane a nga bi ngule ya kolô si a bulane tison. Tyé kpwaa, baa Barnabas be nga kôlô a ke Derbe.
Eyoñe be maneya kate Mbamba Foé e tison éte, a dutu bôt abui be bo beyéʼé, ane be nga beta bulan a lôte Listre, Ikôn a Antiôche. 
Be nga ve beyéʼé ngule minlem a tômôlô be na, be baʼale mbunan, a jô be na: ajô ya nyiin ayoñe Zambe da sili na bi jibi mam abui. 
Be nga telé bemvendé keké ése. Be nga bo meyeʼelan a tyi bidi a ve be e be Nti, nyô be nga buni. 
Eyoñe be nga lôte Pisidie, be nga ke Pamfilie, 
a kañete Mbamba Foé e Pergé, a tulan a kui Atali. 
Valé, be nga bet éfunga a ke Antiôche e vôme be nga taté dulu. Vôm ate be nga ve be mo me Zambe a ne mvam , ajô ya ésaé be nga ke bo. 
Eyoñe be nga kui, be nga sulane bebuni , a kañete be mam mese Zambe a nga bo ésaé jap été, a dañedañ ane a nga yoé meyoñe bikule mbé ya mbunan. 
Bôte bʼéziñ be nga so Yudé a zu yeʼele bobenyañe na: Nge mia bo te tyiʼibane metye, aval ane atiñe Môze e né, mi se ngule ya yen ényiñ. 
Ane ñyeʼelan ôte ô nga té metyamaʼane, a beta be môman me nga bo e zañe Paul baa Barnabas, a beyeʼele bete. Ane ntyiʼan ô nga bo na Paul ba Barnabas a bôte befe bʼéziñ, ba ye ke Yérusalém a tôbane minlôman a bemvendé amu ajô te. 
Keké ya Antiôche é nga volô mfaʼa ya dulu te. Be nga tyii Fénésie a e Samari, a kañete aval ane meyoñe bikuu me nga kôñelane minlem. Foé éte é nga ve bobenyañe beta avak minlem. 
Nkuane be nga kui Yérusalém, keké é nga nyoñe be, minlôman a bemvendé. Ane be nga kañete be mame mese Zambe a nga ve be ngule ya bo. 
Wôna bebuni be nga so ñyebe Beyude be nga nyoñe nkobô a yemete na, ba yiane tyiʼi bebuni ba so meyoñe bikule metye, a sili be be baʼale metiñe me Môze.
Minlôman a bemvendé be nga sulane mfaʼa ya kôme ajô te.
Amu nsañetan ô nga bo ayôñ abui, ane Pierre a nga nyoñe nkobô a jô na: A bobejañ, mia yeme na, amu ntobane Zambe aso atataʼa e zañe jenan, meyoñe bikuu me nga wôʼô Mbamba Foé anyu dam, a be nga suʼulane bo bebuni . 
Zambe, nyô a yeme minleme mi bôt, a nga kale mbunane wop, vôm a nga ve be Mfufube Nsisim avale fe ane bia. 
A nji liti nkandan éziñ e zañe jap a bia. A nga tune minleme miabe fe ve a zene ya mbunan. 
Nde den, bia ye veʼele Zambe aya, éyoñ bia kômbô kaʼa beyéʼé ba mbeʼe ñwô te, toʼo bʼésaa bangan, toʼo biabebien, bi nji bo ngule ya beʼe? Ma beta jô na, ve amu mvame Nti Yésus Krist, nde bia nyiñ. 
Bia buni na, bi nga nyiñ avale da da ane be.
Ane ékôane bôt é nga ku ne kubuk, a vôʼôlô Paul baa Barnabas ane ba kañete mendem a bitua bi mame Zambe a nga ve be ngule ya bo e zañe meyoñe bikuu.
Eyoñe be nga suu nkobô, ane Yakob ki a nga toʼé nkobô a jô na: A bobejañ, vôʼôlaʼane ma. 
Siméon a ndôme mane liti bia ane Zambe, aso melu ya atataʼa, a nga top, ézezañe ya meyoñe bikuu, bôte ya beʼe jôé dé. 
Mi lôô na, e jame di da luʼan a mejô bekulu mejô be nga kobô, ane e ne ntilane na:
Mvuse ya mam mete, ma ye beta zu lôñe ébeme David é nga ku. Ma ye beta lôñe bitune mimfin bi nga liʼi. Ma ye beta telé je tetele. 
Wôna, ataté éyoñe te, mebukaʼa me bôt ma ye jeñe Nti baa be meyoñe mese me beʼe jôé dam.
Nalé Nti a jô, nyô a bo mam mete, mme me ntoo ñyeman aso nnôm éto.
Ajô te ma kañese na, bi bo te bôôé jôme ya kolé ôbak ôsu ya be meyoñe bikuu. 
Ntilaʼane be ve na, be tyi abé bengunemelan, mbia be mam, betit ba wu abuk a metyi. 
Aso mmiaé mi bôt, Môze a bili bekatefoé tison ése, a na, ba lañe mam mete e meba me Zambe.
Tyiñe jia keké ése, minlôman a bemvendé be nga tyiʼi na be tobe bôt e zañe jap, mbe ba ye lôme Antiôche baa be Paul a Barnabas. Ane Yudas, be nga loone jôé afe na Barsabas, a Silas, be nga toban e zañe bobenyañ. 
Ane be nga kee be kalate ékôan é nga tili, a too ntilane na: Minlôman, bemvendé a bobenyañ, bia batane bobejañ be ne bikuu be too Antiôche, Siri a Silisi. 
Bi maneya wôʼô, na bobejañ bʼéziñe ya be bia, be zuya ndeñele mia, a jañele mia fek a miñyeʼelane miap. Ve bi nji lôme be. 
Nde bia bese, tyiñe jia, bi nga tyiʼi na, bia ye lôme bôte bʼéziñe ya be bia a bidima bi bobejañ, Barnabas ba Paul. 
Mbe be nga ve binyiñe biab amu jôé Yésus Krist. 
Ajô te ñhe bia, lôme mia Yudas a Silas be kate mia a ayoʼo ese, e mam ma yian. 
Mfufube Nsisim, fufulu a biabebien, bi nga tyiʼi na, bia ye bo te kaʼa mia mbeʼe ôfe, vengevenge ve mam mʼéziñ bi se ngule ya saʼale. 
E ne na, mi saʼale betite be nga veban ane bityiʼa meyoñe bikuu, metyi, betite ba wu abuk a mbia be mame mese. Nge mia saʼale mame mete mese, wôna mi boya mvoʼé . Tabaʼane mvoʼé ! 
Eyoñe be nga kandan, ane minlôman mi nga ke Antiôche, vôme be nga loone ékôane bôt a lañe be kalate be nga lôme be. 
Nlañane ya kalate ate ô nga ve bôte avak, amu mejô ma ve ngule minlem be nga wôk, mme me nga so kalate ate été. 
Yudas ba Silas, mfaʼa wop, aval ane bekulu mejô, be nga ve be ngule minlem, a suʼu be éyoñ ése. 
Be nga tabe e be be nté éziñ, ane bobenyañ be nga suu be a tame be mvoʼé , ane be nga ke koone bobenyañ be nga lôme be. 
Silas a nga yene mvaé ya liʼi, a Yudas a nga ke étam. 
Paul a Barnabas, be be nga tabe Antiôche, fufulu a abui bobenyañ, a yeʼele bôt, a kate bôte mbamba Foé ya ajô Nti.
Eyoñ ôbe nté ô nga lôt, Paul a nga jô Barnabas na: E mbulaʼane ke jome bobejañe ya bitison bise bi kateya Mbamba Foé Nti. Bi ke yeme vôme be ntele. 
Barnabas a nga yi na, be kee Yôanes, a mbe jôé afe na Mark e nsamba wop. 
Ve Paul a nji kômbô, baa be môt a nga tame liʼi be Pamfilie, teke nyoñe ngabe ya ésaé jap, be wulu. 
Tee ñwôkaʼan ate a nga bo abui, abime ya na, be nga kandane mezen, môt ase a kele mfaʼa wé. Barnabas a nga nyoñe Mark. Baa nye be nga ke Sipre. 
Ve Paul a nga ke lat a Silas be ke nsamba, éyoñe bobenyañ be nga mane ve be mo ya mvame Nti. 
Ane a nga lôte Siri a Silisi a ve bekeké ngule minlem.
Eyoñe be nga lôte Siri a Silisi, Paul a nga yemete bekeké, akekui a nga kui Derbe a Listre. Nyéʼé a mbe wé, jôé dé na Timôté. Mone ngone Beyude é nga buni, ve ésaa a mbe mone Begrék. 
A nga bili mbamba nkañete be bobenyañe ya Listre a Ikône. 
Paul a nga kômbô kee nye e nsamba wé. Ane a nga nyoñe nye a tyiʼi nye atyel, amu a nga mate Beyude be nga bômane afôla te. Bese be nga yeme na, ésaa a mbe mone Begrék. 
E bitisone bise be nga lôt, Paul ba Silas be nga kate foé ya ntyiʼan ékôane minlôman a bemvendé be nga tyiʼi Yérusalém. Be nga yeʼele be na, be tôñe mintyiʼane mite. 
Bekeké be nga bo ngul e mbunan a yaé e tañe bôt, môs ane môs .
Paul baa Silas be nga wulu afôla ya Frigi a Galate ase. Nalé, amu Nsisim a nga kame be na, be bo te kate Mbamba Foé Azi. 
Eyoñe be kuiya minné ya Mizie, be nga jeñe zene ya dañ a ke Bitinie, ve Nsisime Yésus ô nga kame be. 
Ane be nga lôte Mizie a siliki a kui Trôas. 
A alu ese, Paul a nga yene ñyenan, môt éziñ ya Masédôan a nga kui nye nlô, a tele tetele, a yeʼelane nye na zaʼa Masédôan, ô zu volô bia. 
Ve nné ane Paul a nga yene ñyenane wu, été été, bi nga jeñe zene ya ke Masédôan, amu bi nga tuʼa buni na, Zambe a looneya bia bi ke kate Mbamba Foé wé.
Nkôlane ya Trôas, dulu ya e mañe yôp, bi nga ke zôsôô ne tiiñ a kui Samôtras. Tyé kpwaa, bi nga ke Néapôlis. 
A kôlôya valé, bi nga ke Filipe, nlô tisone ya sii ya Masédôan, ja wôk a éjôé ya Rôme. Bi nga tabe tison éte ôbe nté. 
E Môse Sabat, bi nga tulane mbé , bi sôñe na, bi kui afôla bi nga buni na vôme ya yeʼelan a ye yené. Bi nga ke bia womôlô ôsôé. Eyoñe bi tabeya si, bi nga laan e binga bi nga koone be valé. 
Wua ya e be be a to jôé na, Lidia. A mbe nkuane beveleves, bialébialé ya Tiatire, nye a nga too a kañe Zambe. A nga vôʼôlô bia nalé amu Nti a nga kui e nleme wé a bo nkômane ya vôʼôlô nkobô Paul. 
Eyoñ a nga duban, émien a nda jé, a nga loone bia a jô na: Amu mi kañese ya na me buni Nti, zaʼane ñhe tabane nda jam. A a nga yemete bia na bi kañese.
Môs éziñ bi nga ke e nda meyeʼelan. Esoé mbo ésaé minga, é nga bili nsisime ya bemviʼi. A nga zu tôbane bia. Nkulane mam wé, ô nga ve bemasa bé moné abui. 
A nga tôñe bia mvus, a yôtaʼane na: E bôte ba be ne bebo bisaé be Zambe a dañe mbetebane yôp; ba kate mia zene ényiñ. 
Melu abui a nga bo a betaʼa yôtane nalé. Jame te e nga tyaʼa Paul nlem . Ane a nga suʼulane kobô, a jô mbia nsisim ate na: A jôé Yésus Krist, ma jô wo na, kôlôʼô e be minga nyô! Awolo te ebien, nsisim ô nga kôlô. 
Bemasa bé, éyoñe be nga yene na be nga zu sube moné wop, ane be nga bi Paul ba Silas, a ke ba sôʼôlô be e menganda bôt, ôsu betyiʼi mejô. 
Ane be nga kee be e be bejôô ya Rôme a jô na: E bôte ba ba zu zametane nlam wu. Be ne Beyude. 
Ba yeʼele metiñ, mme mete bia, bôte ya Rôme, bi nji bi ngule ya kañese nge baʼale. 
Ane bôte be nga tebe be ngame yat; ane bejôô ya Rôme be nga jô bôt be vaa be mengômesan, 
a bôme be mbia ébôm, a futi be mimbôk, a bendé bebaʼale nda mimbôʼô na, be tuʼa baʼale be. 
Eyoñ be nyoñeya abendé ya tuʼa baʼale be nalé, be nga kee be étune nda ya étééye a futi be bibome mebo.
Bebé e zañe alu, Paul ba Silas, e meyeʼelan été, be nga yia bia a kañe Zambe, a mimbôʼô mivok mi nga vôʼôlô be. 
Atemeteme na, beta mfôʼôsane si a nga bo avale ya na, mbôkaʼa nda ô nga fôʼôsan. Mimbé mise ya nda mimbôk mi nga yombô éyoñe te ébien, a mengataʼa mimbôk mese me nga kuliban. 
Eyoñe mbaʼale nda mimbôk a nga vee ôyo, a nga yene mimbé ya nda mimbôk mi ñyoo. A feʼe ya na, mimbôk mi maneya tup, a nga nyoñe nkpwaté mekôn wé a kômbô wôé émien. 
Ve Paul a nga bete tyiñe yôp, a jô nye na: Te wôé womien. Bi ne va. 
Ane mbaʼale nda mimbôk éte, a nga fôʼôban. Ane a nga ku mebo me Paul a Silas. 
Eyoñ a nga kuli be atan, a nga sili be na: A beti, me ne bo aya ane me ne yen ényiñ? 
Ane be nga yalane nye a jô na: Buniʼi Nti Yésus a nda jôé, wôna wo ye yen ényiñ. 
Ane be nga kate nye Mbamba Foé Nti, baa be bôte bese be nga nyiñe vôme wua. 
E zañ alu éte ébien, mbaʼale nda mimbôk a nga kee be na, be ke sôbe be mefô. Wôna, teke beta yange, ane a nga duban, émien a bôte bé bese. 
Ane a nga kee Paul ba Silas, a ve be bidi, a vak a nda bôte jé, amu be nga buni Zambe. 
Tyé kpwaa, ane bejôô ya Rôme be nga lôme bebo bisaé bap be kate mbaʼale nda mimbôʼô na: Suʼane bôte bete. 
Ane mbaʼale nda mimbôk a nga kate Paul foé nyô na: Bejôô ya Rôme ba jô na bi suu mia. Ajô te kuian atan, mi ke mvoʼé ! 
Ve Paul a nga kobô a jô na: Be nga bo na be bôme bia bôt été, tee étom, bi ne fe bôte ya éjôé ya Rôme. Be nga futi bia nda mimbôk, ve éyoñe ji be nga kômbô suu bia asoé. Teke bebé, bebien, be zaʼa suu bia. 
Ane bebo bisaé be nga ke kate bejôô ya Rôme tyiñe Paul. Ane be nga ko woñ éyoñ be nga yeme na, be fe be ne be bialébialé ya éjôé ya Rôme. 
Ane be nga sili be njaman . Ane be nga jôʼé be a sili be na, be kôlô tison été. 
Eyoñe be nga kôlô nda mimbôk, Paul ba Silas be nga ke yene Lidia a bobenyañ bevok, a ve be ngule minlem. Ane be nga bulan a ke.
Ntyiane be nga tyii Amfipôlis a Apôlône, be nga kui Tésalônik, e vôme Beyude be nga bili aba Zambe. 
Aval ane fulu Paul é mbe, a nga ke tôbane be a kobô be ajô Zambe besabat belaa, aval ane mintilan. 
A nga kôñelane be a tuʼa yemete na: Mesie a nga yiane tôbane mintaé ya awu, a wômô ñwuan. Mesie ate, nye a ne Yésus ma kañete mia. 
Beyude bevok be nga kpwéban a lat a Paul baa Silas, a bôt abui ya Begrék, be kañe Zambe a mimfañe mi binga.
Ve Beyude be nga yaa amu mesengan. Be nga tôkane zezé bôte ya minjoñ a ndôñôlô bôt, a miase nzametaʼan e tison été. Ane be nga ke jeñe Paul baa Silas e nda Yason, be yi na be kee be ézezañe bôt. 
Ve be nji koone be wé. Ane be nga ke ba woʼotô Yasôn a bobenyañe bʼéziñ ôsu be bejôô, be yôtaʼane na: E bôt be nga fôʼô ngume si ôse be nto va, a Yason a nyoñeya be nda jé. 
E bôte ba bese, ba wosane metiñe me njô bôt, amu ba kate na, njô bôte mfe a ne, nye a ne Yésus. 
Nkobô te ô nga bi bôte minlem, jaʼane betebe ôsu, mbe bete 
be nga sili Yason a bobenyañ éban, ndemben be suu be.
Ane bobenyañ be nga jiʼa bo na Paul ba Silas be ke Béré. Nkuane be nga kui wé, be nga ke nyiin aba Zambe Beyude. 
Nselaʼan mfaʼa ya mbamba minlem a bôte ya Tésalonik, be nga nyoñe Mbamba Foé a évévé ése. A, môs ôse, be nga fase mintilane na be tuʼa yem nge nkobô Paul a Silas ô ne bebela. 
Abui ya e be be e nga buni, jaʼane mimfañe mi binga ya Begrék a befam, abime ya semé.
Ve nné ane Beyude ya Tésalônik be nga wôʼô na Paul a nga beta kañete Foé Zambe e Béré, ane be nga beta zu ndôñôlô bôt a zametane be valé. 
Teke yange, ane bobenyañ be nga jiʼa bo na Paul a kôlô a ke mañ. Ve Silas baa Timôté mbe be nga liʼi valé. 
E bôt be nga ke litane Paul be nga ke suʼu nye Aténe. Ane be nga bulan a mbañete Paul a nga bendé be ajô Silas baa Timôté na, be jiʼa tôñe nye.
Eyoñe Paul a nga bo a yangeʼe be Aténe, ajô nkañane bengunemelane ya tison éte e nga tyaʼa nye nlem . 
Ajô te a nga kobô Beyude a bekañe Zambe aba Zambe été, nalé fe e minseñ été. A nga kobô môt ase a nga lôt. 
A nga laane fe, jaʼane beyéʼé be Epikure a be stoyisieñ. Bôte bevok be sili na: Abui ayap ajô di da jô jô aya? Bevoʼo ke na: Ke a ne bo nkatefoé bezambe bikuu. Ve Paul a nga kañete foé Yésus a ñwômane ñwuan. 
Ane be nga nyoñe nye, a kee nye e be Ayérôpage. Ane be nga sili nye na: Ye ô ne kôñelane bia bi yeme mfefé nyeʼelan wo yeʼele wu. 
Amu wo dipe bia melo a bitua mejô. Nde, bia kômbô yem, mejô mete ma kôñelan aya? E ne bebela na, 
bôte bese ya Aténe a beyeñe bese be too été, be nga ve éyoñe jap mfaʼa ya kañete, nge vôʼôlô mimfefé mi mam.
Ane Paul a nga nyoñe nkobô ayérôpage a jô na: A bôte ya Aténe, jam ôsu ma yene mfaʼa wôñan, mia bese e ne na, mia nyeʼe Ajô Zambe abui. 
Eyoñ ma wulu minjoñe ya tisone jenane nyô, ma yene biveʼela bi biôme ya nkañan a, me beteya fe some ataʼa metunaʼa, ntilan ô to été na: E zambe bôt be nji yem. E jôme mia kañ te yeme te, nje ñhe ma Paul, ma zu faé mia éfufup. 
E Zambe a nga té yôp a si, a mañ, a biôme bise bi ne été, nyô a ne Nti ya yôp a si, a ne te tabe menda me ne nlôñan a mo me bôt. 
Esaé jé é nji sili mo me bôt aval ane nge a yi jôm éziñ. Amu nye a ne mvee ényiñe ya bese, mvebe a jôm ése.
A nga té meyoñe mese, ntene ya be môte wua, a tooé be e si nyô ése. Ane a nga telé biyoñ a tyiʼi minné ya vôme bôt ba ye tabe. 
Mboone te ôse, amu a nga yi na bôt be jeñe Zambe, ndôʼôtô be mbe ngule ya yene nye éyoñ ba ke ba bôp. Amu éyoñe bia tuʼa fas, a nji bo môt ase ya be bia ôyap. 
Amu ényiñe jangan, mfôʼôsan, jaʼane ngume ntabane wongan, bia so ve e be nye. A too foʼo ve aval a ne beyeme mam benane bʼéziñ be nga jô. Amu bi ne bone ya mvoñe jé. 
Nde, amu bi ne ayoñe Zambe, bi nji yiane simesane na Zambe a funane akok e ne édima, nge or nge argent, nge éveʼela é ne nkpwelan, ésaé ya atyeñ a befeʼe ya môt. 
Tame yene Zambe, nye teke nyoñe ngap a nté éyoñe ya bôt be nga to ndiman été, a kate bôte foé éyoñe ji na, bese, a vôm ase, ba yiane kôñelane minlem. 
A, a teléya môs , ñwô a ye tyiʼi si nyô mejô zôsôô , a zene ya môt a nga top. Aval ane a maneya liti bôte bese ndem a zene ya wômôlô nye miñwuan.
Efia ñwômane miñwuane ji, bôte bevok be be nga bi je fianga. Ve bevok be nga kate nye na: Bia ye beta wôʼô ane wo kobô ajô te éyoñ éfe. 
Nalé nye Paul a nga liʼi be. 
Bôte bevok, be nga lat a nye a bo bebuni , aval ane Denis ya afôla ya Ayérôpage, a minga éziñ a mbe jôé na Damaris a befe.
Eyoñe Paul a nga kôlô Aténe, a nga ke Koréñte. 
Ane a nga tôbane mone Beyude wé, a too jôé na Akilas, môte ya Poñ, a ndôme so Italie, ba minga wé Prisile, amu njô bôte Claude a nga ve atiñe na, Beyude bese be kôlô Rôme. Paul a nga ke yene be. 
A, amu a mbe a yeme asu ésaé dap, asu ésaé ya tiñe bindelé, a nga tabe e nda jap, a boʼo ésaé te valé. 
Sabat ase, a nga nyoñe nkobô, a ve ngule ya dutu Beyude a Begrék. 
Ve éyoñe Silas baa Timôté be nga so Masédôan, Paul a nga ve éyoñe jé ése mfaʼa ya nkatane Mbamba Foé. Nlô éfia ya kobô e zañe Beyude ô too ve na: Mesie nye a ne Yésus. 
Eyoñe Paul a nga yen ane ba wosane nye a taa nye, a nga samese mengômesane mé a jô be na: Metyi menane me tabeʼe mia minlô. Me seke fe ajô. Ataté éyoñe ji, ma ye ke be meyoñe bikuu. 
Nkôlane ya valé, a nga ke e be môt, be loʼone nye jôé na Titus Yustus, nkañe Zambe. Nda jé é too fefele aba Zambe Beyude. 
Gripus, évete ya aba Zambe Beyude, a nga buni Zambe a nda jé ése. Bekoréñtieñ abui, éyoñe be nga wôʼô bisulan bi Paul, be nga kôñelan a bo bebuni , a duban. 
Wôna alu éziñ, Nti a nga kui Paul nlô a jô nye na: Te ko woñ, kele ôsu a kobô, te tabe évô. 
Amu me ne be wo. A teke môt éziñ a ye nambe wo mfaʼa ya bo wo mbia jam. Amu jama bôt a ne mvebane be ma e tisone nyô. 
Ane Paul a nga tabe été tañe ngume mbu a ngon ésaman, a yeʼeleʼe mejô me Zambe.
Melu njôô bôte ya Akayi a nga too, Beyude abui be nga fulan, a wosane Paul. Ane be nga ke somane nye e nda mejô. 
Be nga boʼolô nye na: Môte nyô a kee bôt e ñyebe Zambe ô nji bo ane metiñ. 
Eyoñe Paul a nga ye kobô, ane Galioñ a nga yalane Beyude a jô na: Nge ajô di e nga ye bo étom éziñ, nge ntyamane atiñ , me nga ye nyoñ ésomane jenan a mia Beyude! 
Vʼamu mintañete mienan mia nnambe ajô ñyeʼelan, ajô môé a metiñe menan, ajô te da fombô mia. Ma, me voʼo tyiʼi avale ajô di. 
Ane a nga vaa ajô te nda mejô. 
Ane bese be nga bi Sostén, évete ya aba Zambe Beyude, a woʼo nye ébôm e nseñe nda mejô. Ve njô bôte Galioñ teke veʼele kee dis.
Paul a nga beta tabe ôbe nté Koréñt, ane a nga liʼi bobenyañ a ke Siri, baa be Prisile a Akilas. A nga tyeñebane nlô e Sañkré, amu a nga bo ntiñetan éziñ. 
Ane be nga ke Eféze, vôme Paul a nga kandane bôt ba be nye be nga ke nsamba. Ve nye, a nga ke aba Zambe Beyude a kobô be. 
Be nga buʼu nye a beta tabe ôbe nté e be be. Ve a nga ben. 
Eyoñ a nga kôlô, a nga jô be na: Ma ye beta zu e be mia nge Zambe a kañese. Ane a nga fubu sitima Eféze, 
ane a nga ke Sézaré a ke batane Keké, a suʼulane ke Antiôche. 
E wé, a nga tabe ôbe nté. A nga beta bulane afôla ya Galate a Frigi a kele a ve beyéʼé ngule nlem .
Mone Beyude, jôé na Apôlôs, môte ya Alékzandri a nga kui Eféze. A mbe éwôlô ñyeme mam. A nga ve nlô wé mfaʼa ya lañe mimfufube mintilan. 
A nga yéʼé ajô zene Nti. Njalan a évé, a nga kañete a yeʼele ajô Yésus ne sañesañ. A nga boʼo a yeme ve nduane Yôanes. 
A nga kobô a ngul ése aba Zambe Beyude été. Ve éyoñe Prisile baa Akilas be nga wôʼô nkobô wé ajô Yésus, be nga nyoñe nye nsamba wop, a tuʼa beta liti nye zene Zambe. 
Amu a nga bili nkômbane ya ke Akayi, bobenyañ, be nga vaʼa jame te. Ane be nga bendé bobenyañ ya wé na, be nyoñe nye mvoʼé . Eyoñ a nga kui, a nga bo beta mvolan amu mvame Zambe e be bebuni ya wé. 
Nalé a too, amu bifia bié, mbie bi nga so kalate Zambe, bi mbe adit e mise Beyude, mfaʼa ya tuʼa liti be na, Mesie nye a ne Yésus.
Melu Apôlôs a nga to Koréñt, mme Paul a nga suane Eféze. A nga tyii e zene mefôla me si ya minkôle yôp. Valé a nga koone beyéʼé bʼéziñ, 
a sili be na: Ye mi nga nyoñe foʼo mfufube Nsisim éyoñ mi nga bo bebuni ? Ane be nga yalane nye a jô na: Ye bi nga tame wôʼô wôʼô be kobôʼô ajô Mfufube Nsisim. 
Paul a nga sili na: Nduan ôvé ñwô mi nga nyoñ? Be nga yalane nye na: Nduane Yôanes. 
Ane Paul a nga beta nyoñe nkobô a jô na: Yôanes a nga bo bôt nduane ya nkôñelane minlem, a sili be na, be buni môt a ye zu nye mvus, e ne na Yésus. 
Ane be nga wôʼô nye, a nyoñe nduan a jôé Nti Yésus. 
Paul a nga beté be mo. Ane Mfufube Nsisim a nga zu e be be. Be nga kobô minkobô mife a kulu mejô. 
Be nga too bese bebé bôt awôm a bebaé.
Paul a nga bo a kele aba Zambe ya Beyude bebé ngon élal ése, a kobôʼô bôt a ngul ése ajô éjôé Zambe. A mbe a jeñe mezene mese ya dutu bôt a nga kobô be. 
Bôte bevok be nga bo minleme ayet te ngule ya dutuban. Be nga viane tuʼulane ajô Zambe e zañe bôt. Paul a nga kandane be a dutu beyéʼé vôme wob étam, a yeʼele be Ajô Zambe môs ôse aba sikôlô ya Tiranôs été. 
Nalé a nga tabe mimbu mibaé akekui bôte bese ya Azi, Beyude a Begrék, be nga kui abime ya kôme wôʼô mejô me Zambe.
Zambe a nga ve Paul ngule ya bo bitua bi mam. 
Be nga kui vôme ya bo bie minkôkon, a belane jaʼane bennebeken a biyé bi nga nambe nyôle jé. Bôte bete be nga saéban, a mimbia minsisim mi nga kôlô. 
Mingengañe Beyude mi nga wulu e minlame minlam, mie fe mi nga veʼele kobô bôt be nga bili mimbia minsisim a jôé Nti Yésus, be jôʼô na bia jô mia a jôé Nti Yésus Paul a kañete! 
Bone zamgbwale be beta ntuni ya Beyude, Séva, be nga veʼele bo nalé e be bebien. 
Ane mbia nsisim a nga kobô a jô na: Yésus ma yem, ma yeme fe môt a ne Paul, ve mia mi na beza? 
Eté été, môte mbia nsisim a nga too be nye a nga jimbi be a ngul. Ane be nga tup be too bebé ane minsoé, menyôle kpwetan a meveñ. 
Bôte bese ya Eféze, Beyude a Begrék, be nga mane wôʼô beta ajô nyô. Woñ ô nga bi be minlem. Ane be nga kañe anene ya jôé Nti Yésus.
E jama bôt a nga buni a nga kobô tyiñe yôp a ve mintiñetane ya mimboone miap. 
Abui bôt e nga tôñe mame ya mebiañ e nga kôane bekalate bap a diʼi be nduan, bôte bese be lôô. Eyoñ ba fase tañe ya bekalate bete, ba yene na, be ne kui moné tañe toyini mewôm metan. 
Nde amu ngule Nti, ajô Zambe e nga fôé a bo ngul.
Mvuse ya beta be mam mete mese, Paul e nsisim été, a nga nyoñe ntyiʼane ya ke Yérusalém a lôte Masédôan a Akayi. A nga kobô na: Nge me kele wé, da ye bo mvoʼé na me beta ke Rôme. 
Ane a nga lôme Timôté baa Eraste Masédôan, be mbe bevolô bé. Ve émien a nga ke ôsu a tabe ôbe nté Azi. 
Melu mete mme ôbe abui ézezam ô nga boban ajô zen éte. 
Môt éziñ, nlui biôme bi or, ba loone nye jôé afe na Démitrius, a nga bo a lôñe menda me zambe Artémis a moné. A nga volô mintyetyeñe na mi bi ébeʼe beʼe moné. 
Ane a nga sulane mintyetyeñe bebo bisaé mié, a ba bese be nga bômane nye, a jô be na: Mia yem a bemvôé bam na, nne mvolane wongane wo so ve ésaé bia bo ji. 
Ve mia bese mia yen a wôk, sa ve Eféze étam, ve ngume Azi ôse na, Paul nyô, a fôʼô jama bôt. A yeʼele be na, bezambe bia lui a mo mangan, be nji bo bezambe. 
Ajô te sa ve asu ésaé dangan étam nde da ye biaséban, ve nalé fe duma ya ndaa beta zambe minga, Artémis  da ye bo momo, e  zambe  bôte bese ya Azi a si ése ba kañ.
Eyoñ be nga wôʼô nkobô te, be nga yaa a dañe bete metyiñe yôp a jô na: Artémis ya Eféze a ne anen. 
Ane zôʼé é nga yiane tison ése. Ane bôt abui be nga ke mimbil e nda bivôé, a bi bôte bebaé ya Masédôan be nga wulu nsamba Paul. E ne na, Gayius ba Aristark. 
Paul a mbe nkômane ya ke ndôbaʼan. Ve bebuni be nji kañese. 
Bemvôé bevoʼo ya Azi be nga lebe nye na, a bo te veʼele ke nda bivôé. 
Ekôan été, môt ase a nga yôtan, te wôʼô jôme nyô mbok a jô, avale ya na, abui bôt e mbe te yeme yem amu jé be nga sulane ékôan. 
Bôt bʼéziñe ya ékôan, be nga ve Alékzandre fek, nye Beyude be nga telé ôsu viap. Ane Alekzandre a nga fep ékôane bôt wo na, a kômbô faé be éfufup. 
Ve éyoñe be nga yeme na a mbe mone Beyude, bese be nga zametan a yôtane tyiñe jia, bebé tañe mewolo mebaé, be jôʼô na: Artémis ya Eféze a ne anen! 
Akôsa bo nalé, ntili bekalate a nga kui vôme ya jeʼe ékôan a mejô mana na: A bôte ya Eféze, ye môt éziñ a ne dimi na, tison Eféze é ne mfufube tison e beta zambe Artémis, a beta éveʼela wé a nga ku a soʼo yôp? 
Amu éyalane ya nsili wu é ne teke bisô. Mia yiane volôbane minlem, a saʼale mbia mimboon. 
E bôte mia te bi, a zuu be va, be nji bo mbia jam ya biasé nye. 
Nge Demétrius a mintyetyeñe bebo bisaé ba tôñe nye, be bili mejô a môt éziñ, meba mejô me ne. Bejô bôt be ne. Be kele ñhe nda mejô. 
A, nge mi ngenane mi bili mam mefe ya fas, ajô da ye tyiʼi ékôan é ne ntelan. 
Bi ne bebé ya bi bijô bi nzametaʼan amu ékôane ya dene ji. Amu bi nji bi amu ya ndôkaʼane bôte nyô. 
Eyoñ éngengam é nga man, Paul a nga loone beyéʼé a ve be ngule minlem. Ane a nga yaʼane be a ke Masédôan. 
Eyoñ a nga mane lôte mefôla mete a mane fe ve bobenyañe ngule minlem, ane a nga kui Grés, 
vôm ate a nga tabe ngon éla. A nga yiane bete sitima a ke Siri, ve amu Beyude be nga bo ésoʼo ya bo nye abé , nde a nga tyiʼi na a viane tyii Masédôan. 
Bôte be nga to e nsamba wé be mbe na: Sapatrôs, mone Pirus ya Béré, Aristark, baa Sékundus ya Tésalonik, Gayius ya Derbe a Timôté, nalé fe Tisik a Trôfime éfase si ya Azi. 
Nsamba bôt ô nga ke bia ôsu wu ô nga Yange bia Trôas. 
Ve mfaʼa wongan, nkôlane ya Filip, éyoñe melu ya fembé é ne te mvusan me lôteya, bi nga ke koone be Trôas. Valé melu metan me lôteya, bi nga tebe valé ngume sondô.
E môs ôsu ya sondô, éyoñe bi nga sulan a beʼe fembé, Paul a nga yiane ke tyé, ve a nga kobô bobenyañ ajô Zambe akekui zañ alu. 
Belambe be nji jemban étune nda ya yôp, e vôme bi nga sulan. 
Esoé ndôman, be loʼone je jôé na Etikus, a nga tabe éwome vundi a ke ôyo melom. Ane a nga koo a ku si. Eyoñe be nga ye bete nye si, e kooé na a wuya. 
Ane Paul a nga sise si avôl e vôme a nga bôô, a bi nye a mo mé, a jô bôte na: Te koone woñ, a vee! 
Eyoñ a nga beta bet étune nda ya yôp, ane Paul a nga beʼe fembé a di, ane a nga kee minlañe ôsu a kui tyé. Mvus éte, a nga ke. 
Ve mfaʼa ésoé ndôman, be nga bulane nye a vee. Jame te e nga ve bôte ngule minlem abui.
Ane bi nga tebe ôsu a nyoñe sitima a ke suʼu Asos. Vôm ate bi nga yiane beta nyoñe Paul. Amu nye a nga yiane ke wé, e zene ya sisi, aval ane émien a nga tyik. 
Eyoñ a nga koone bia Asos, bi nga nyoñe nye a ke Mitiléne. 
A kôlôya valé, bi kele éfunga, a kui zia Kiôs; e môse baa, bi nga dañ a ke mfaʼa ya Samôs: tyé kpwaa, bi nga kui Milé. 
Paul a nji kômbô tebe Eféze: amu a zaa jañele éyoñ Azi. A nga bili ôvek ya kui Yérusalém asu ya tabe wé, e môse Pantekôt, nge nalé a ne boban.
Paul a too Milé, a nga bañete bemvendé ya Eféze. 
Eyoñe be nga sulane vôm a nga too, ane a nga kobô be a jô na: Mia yeme nnôme fulu wom e zañe jenan, ataté môse me nga suane be mia Azi. 
Me nga bo Nti ésaé a éjoté nyôl ése, a miliʼi mis. Me mbe mbômaʼane a meveʼele , amu mbia bimoʼo Beyude. 
Me nji biasé jam éziñe ya mam mi nga yiane yene mfi. Ve me nga kate mbamba Foé a yeʼele mia vôme bôt be too, jaʼane mia mia. 
Foé jam é nga loone Beyude a Begrék na be koñelane be Zambe a buni Nti Yésus.
Eyoñe ji ma, mbôʼô Nsisim, me tele zene ya ke Yérusalém. Me ne te yeme jam da yañge ma wé. 
Ve jaʼane aya, nge aya, Nsisim a kate me de tison ése na bengôkop a mintaé ya nlem bia yange ma wé. 
Mfaʼa wom, me nji yen ényiñe jame beta tañ. Jame ma sôñ e ne ve na, me sondô mmatane mbil a ésaé Nti Yésus a nga ve ma me bo. E ne na me kate Mbamba Foé ya mvame Zambe. 
Ataté éyoñe ji, mia ye bo te fe beta yen asu dam, mia bese, mbe bete me nga kate Foé ya Ejôé. 
Me ne nguleya kobô tyiñe yôp e môse wuna na, me ne teke bijô ajô ya metyi menane mia bese. 
Me nji ke veʼele bo éles mfaʼa ya mone jam éziñ. Ve na, e feʼe Zambe ése, nje me nga kate mia. 
Baʼalane miabebien, a ngumba mbam, ñwô ôte Mfufube Nsisim a nga telé mia bebaʼale. Boʼone bebaʼale mintômba ya Keké, nje éte a nga nyoñ a metyi mé. 
Ma yeme na, mvuse ya akôlô dam, mbia beze ba ye zu e zañe jenan, mbe ba ye bo te nyii mbam. 
E zañe jenan, bôt ba kobô bifia ya nzametaʼane ba ye yené a dutu beyéʼé be tôñe be. 
Ajô te mombaʼan, te vuane na alu a môs , nté mimbu mila, a miliʼi mis, me nji jôʼé lebe môt ase ya be mia. 
Nde den, ma kee mia e mo me Zambe a Mbamba Foé ya mvame jé, nye a bili ngule ya lôñ a ve ba bese be ne émbé ngap.
Me nji nyamete argent, or, nge ngômesane éziñe ya be môt. 
Miabebien mia tuʼa yeme na bisaé ya mo mam, bi nga bo na me jalé minkômbane miam, a mi bôt be nga wulu nsamba wom. 
Me nga liti mia éyoñ ése na, njibane njuk avale te ñwô wo bo na, mintetek mi yene mvolan a simesane mejô me Nti Yésus émien a nga kobô na: Mvean wo dañ ébotan a dañe nyoñan. 
Eyoñ a nga mane kobô mejô mete, ane a nga kute meboñe si baa be be a yeʼelan. 
Bôte bese be nga kutane miñyôn a wubane Paul tyiñ . 
Ôlune wop ô nga dañ abui amu a nga jô be na, ba ye bo te beta yene nye asu. Ane be nga ke litane nye sitima.
Eyoñe bia be be bi nga kandan ane bi nga bete sitima a ke foʼo ve Kôs. Tyé kpwaa, bi nga ke Rôdes. A kôlôya valé, ane bi nga tôlane Patara. 
E Patara, bi nga kooé sitima a kele Fénésie. Ane bi nga bet, a ke mañe yôp. 
Bi nga kui bebé Sipre. Ane bi nga saʼale a ke mbo ngale ya ékôte mañ, a kee dulu dangane ôsu mfaʼa ya Siri a ke Tir, vôme sitima a nga yiane kaʼa mimbeʼe. 
Ane bi nga bômbô valé melu zamgbwa. Nalé a too, amu bi nga yene bebuni . Mfufube Nsisim a nga tindi be be kobô Paul na, a bo te ke e Yérusalém. 
Eyoñe ntabane ya valé ô nga kpwaan, bi nga kôlô:binga, a bongô, be nga ke litane bia; éyoñe be maneya lôte tison ése, bi nga kute meboñe si éwome mañ a bo meyeʼelan. 
Eyoñe bi maneya yaʼane be, bi nga bete sitima, be ke be nga bulan. 
Bi nga ke ôsu a sondô dulu dangan nkôlane ya Tir, a kui Ptôlémayis. Wôna, éyoñe bi maneya batane bobejañ, bia be be bi nga tabe ngume môs .
Tyé kpwaa, bi nga kôlô a ke Sézaré. Vôm ate bi nga bi éyoñe ya ke nda Filipe, nkatefoé wua ya bôte zamgbwa. Ane bi nga tabe nda jé. 
A nga bili bindune bengon binyin bi nga bo bi kuluʼu mejô. 
Wôna, bi too nda jé melu abui, ane nkulu mejô ya Yudé a nga suan a too jôé na Agabus. 
A nga zu yene bia. A nga nyoñe kandé Paul, a tiñeti mo a mebo mé a jô na. Mfufube Nsisim a jô na, môt a nee kandé nyô, e ne Beyude ba ye kaʼa nye ana, a kee nye mo meyoñe bikuu. 
Eyoñe bi maneya wôʼô mejô mete, ane bia be bobejañ bi nga yeʼelane Paul na, a bo te ke Yérusalém. 
Ane a nga yalane bia na: Zʼajôô nde mia yii de, a ve me nlem atek? Me ne nkôman, saa ve nkaʼane ngataʼa étam, ve jaʼane awu e Yérusalém amu jôé Nti Yésus. 
Amu a nji kômbô wôʼô bia, nde bi nga jôʼé a jô na, nkômbane Zambe ô bobaʼan. 
Eyoñe bone melu mete me nga man, bi mane fe kômesan, ane bi nga bet a ke Yérusalém. 
Beyéʼé ya Sézaré be nga zu e nsamba wongan, be nga ke tooé bia e nda be Mnason ya Sipre, ñyeʼé aso ayap.
Eyoñe bi nga kui Yérusalém, bobejañ be nga nyoñe bia abui mevak été. 
Tyé kpwaa, Paul a nga ke e nda be Yakob bia be nye. Vôm ate fe bemvendé bese be nga too. 
Eyoñ a maneya batane be, ane a nga kañete be mame mese Zambe a nga bo ézezañe bikul. 
Bôte be nga wôʼô nkobô Paul be nga ve Zambe duma, a jô nye na: A mojañ, ô ne yen abui betoyini be bôt ba buni be ne Beyude. Bese ba ve ngule ya baʼale metiñ. 
Ve da, be wôʼôtaneya menyiñ abui ajô dôé. Nyeʼelane wôé ô ne tindi Beyude bese baa be bikul be too na, be liʼi Môze. E too ve ane wo kômbô jô be na, be bo te tyiʼi bone babe metye, a bo te beta baʼale metiñ. 
Bi bo aya, amu teke selan, ba ye foʼo wôʼôtane na ô ne va. 
Boʼo ñhe avale bia ye jô wo. Bi bili bôte benyine va, be nga bo ngakaʼa. 
Nyoñe be, ô bo ntunan, mia be be fufulu. Be ne fe tyeñebane minlô. Bôte bese ba ye yeme na menyiñe ba wôk a ajô dôé me nji bo été. Ve na, wo fe wo jalé metiñ. 
Ve mfaʼa bikul bi buniya, bi nga sili be mintyiʼane miangan, e ne na be tyi betit be nga vebane be bezambe ya bikuu, metyi ya betit ba wu abuk, a mboone mbia be mam. 
Tyé kpwaa, Paul a nga nyoñe bôte bete benyin a taté ntunane baa be be éyoñe jia. Ane a nga ke nda Zambe a kate be éyoñe melu ya ntunane ma ye man. A na, mveane wo ye veban asu môt ase ya be be.
Melu zamgbwale me nto bebé ya man, ane Beyude ya Azi be nga yemelane nye e nda Zambe, be nga tindi ékôane bôt ése é bi nye. 
Be nga yôtane be jôʼô na: A mvôʼô Israél, zaʼa vôʼôlan, e nye le, e môt a wosan ayoñe dangan a metiñe me Môze, a e vôme nyô, a ñyeʼelan a yeʼele bôte vôm ase, a e be bôte bese. A keya fe kee Begrék e nda Zambe, a ndamane étyi ya mfufube vôme wu. 
Valé be yeneya Trôfime môte ya Eféze, baa nye e tison, be buniʼi na Paul a nyiñeliya nye e nda Zambe. 
Ane tison ése é nga ngômelan, a bôte bese be nga zu ndulu. Ane be nga bi Paul a kuli nye atane ya nda Zambe, a mane fete mimbé mise. 
Eyoñe be nga zu kate évete bezimbi na, Yérusalém ase a nga ngômelan, be nga jeñe zeneya wôé Paul. Be nga kate nye na: Mvoʼé é nji bo tison. Lubulubu a ntoo vôm ase. 
Ane a nga sulane bezimbi a bivete biap été été, a ke vôme ntañete ô mbe. Eyoñe bôt be nga yene bivete bezimbi a nsamba wop, ane be nga jôʼé Paul ébôm. 
Ane évete bezimbi é nga ke Paul bebé a bi nye, a ve tyiñe na, be kaʼa nye a ngôkop ébaé. A nga kômbô yem, Paul a ne za, a a nga bo jé. 
Ve ékôane bôt é nga bo zôʼé. Môt ase ve kobô avale dé, teke ngume tyiñ a nyô mbok. Teke ngum éfufub éziñ évete bezimbi é mbe ngule ya bi ajô te. Ane a nga ve tyiñe na, be kee Paul nda mimbôk. 
Eyoñe Paul a nga ye bete ôbet wo ke nda , ane bezimbi be nga jibi beʼe nye yôp, amu mbia évô a njete bôt. 
Amu be nga tôñe be mvus ba zu ba yôtane na: A yian awu.
Eyoñe be nga kômbô ke nyiñeli nye nda mimbôk été, Paul a nga sili évete bezimbi na: Ye me ne ngule ya jô wo éfia éziñ? A nga yalan a sili nye na: Ye wo yeme kobô Grék?
Ye sa wo ô ne môte yʼEjipte a nga sômôlô a kee bôte mintete minyin be beʼe atyeñ e nkôte si?  
Paul nye na: Ye ma nga? Me ne mone Beyude ya Tarse, afôla ya Silisi, bialébialé ya tison é ne te duma tyôtyoé. Ma yeʼelane wo na, vaʼa me ngule ya kobô bôt. 
Eyoñ a veya nye ngul, ane a nga sili, Paul a nga tebe tetele a febe bôte wo. Ane be nga ku ne kubuk. Ane Paul a nga kobô be nkobô Beyude a jô na:
A bobejañ a betate, vôʼôlane mejô ma zu kobô mia mfaʼa ya kame mamien. 
Bôte be nga ke ôsu a dañe ku bivô éyoñ be nga wôʼô na Paul a zu kobô nkobô Beyude. 
Me ne mone Beyude. Me nga bialé Tarse, afôla ya Silisi. Ve da, e tison nyô nje me nga yaé a nyoñ ayéʼé, e fefele Gamaliél, teke selan ane metiñe ya beésa bangan me né. Me nga nyeʼe ajô Zambe ndindima, foʼo ve ane mia bese mi né éyoñe ji. 
Me nga kpweʼele zene nyô, jaʼan a kui vôme ya wôé bôt be nga tôñe je. Me nga bi bôt, befam a binga, a kee be nda mimbôk. 
Ntuni nnen, a nsamba bemvendé, be ne ngule ya bo bengaa. Mbe be nga ve ma bekalate ya bobenyañe bangan, éyoñ me nga ke Damas, nlômane ya ke kak a zu be Yérusalém, mfaʼa ya ve be melep e be ba be nga to wé.
Me to dulu zañ, bebé Damas, atemeteme na, bebé zañe môs , beta éfufup a soʼo yôp, a nga bômane ma a minkôkô mié. 
Ane me nga ku si. Me nga wôʼô tyiñ é jôʼô me na: A Saül, a Saül, wo kpweʼele ma a jé? 
Ane me nga yalan a jô na, ô ne za a Nti? Ane tyiñ é nga beta so, é jôʼô na: Me ne Yésus ya Nazarét, ma wo kpweʼele! 
E bôte bia be be bi nga too nsamba, be nga yen éfufube te, ve be nji wôʼô tyiñ é nga kobô ma. 
Ane me nga sili na, e ne ñhe me bo aya a Nti? Ane Nti a nga yalane ma a jô na: Kôlôʼô si ô ke Damas. E wé, nye ba ye tuʼa kate wo ésaé é vebaneya be wo. 
E nde bôte bia be be bi mbe nsamba be nga bi me wo, a kui Damas. Amu minkôkô mi éfufube te mi nga kpéeé ma ndim.
Môt éziñ a nga too, jôé na, Ananias, a mbe môt a ne zôsôô , mbaʼale metiñ. A nga bili mbamba nkañete e be Beyude bese be nga to valé. 
Ane a nga zu yene ma, a jô me na: A Saül, mojañ, mise môé me kuʼiban a yen. Eto te ébien, e mise mam me nga kuiban a yen émien asu. 
Ane a nga jô me na: Zambe ya beésa bangan a boya na, ô yeme nkômbane wé. O yeme nyô a ne zôsôô , a wôʼô tyiñe jé émien. 
Wo yiane bo ngaa wé, e mise me bôte bese, mfaʼa ya mam mese ô maneya yen a wôk. 
Jé wo ye beta sili, zaʼa bi ke. A ntoo ve duban a tunebane mfaʼa ya mam abé môé, a loone jôé dé. 
Eyoñe me bulaneya Yérusalém, me nga too me boʼo meyeʼelan e nda Zambe été. 
E nga kui ma môs éziñe na, me ku si ne vema a yene Nti, a jôʼô me na: Kôlôʼô Yérusalém avôl, teke yange. Amu bôt baa ye ke buni nkañete wôé ajô dam. 
Ane me nga yalane na a Nti, ke ba tuʼa yeme na, ma me nga ke e meba me Zambe Beyude a bi bôt, a kee be nda mimbôk, a bôme ba bese be nga buni wo. 
Jaʼane Etienne, e zôsôô nkañete wôé, éyoñ metyi mé me nga kui, ke me mbe valé, me kañeseʼe mboone bewôé bôt bete. Me nga bo fe me baʼaleʼe mengômesane map. 
Ve Nti a nga jô me na: Kele mfaʼa ma jô wo. Amu mfaʼa wo dañ ôyap, e be meyoñe bikuu, ñwô ma lôme wo.
Beyude be nga wôʼô mejô Paul a nga kobô, be nga bete metyiñe yôp a jô na: Be vaʼa avale môte di e si nyô, a nji yiane nyiñ! 
Amu be nga bo be bamek, a wua melôʼô map e mbuluk été, 
évete bezimbi é nga bendé na, be nyiñeli Paul e nda mimbôk été, a bôme nye, ndemben ba ye yem amu jé abui zôʼé da bo, a za éfia ba boʼolô nye. 
Eyoñe be nga ye buti Paul si na be bôme nye, ane Paul a nga jô mone bezimbi a mbe vaa na: Bialébialé éjôé ya Rôme, éyoñ be ngenane te tyiʼi ajô dé, ye ô bili ngule ya bôme nye? 
Eyoñe mone bezimbi a nga wôʼô njôan ôte, a nga ke jiʼa kate ntebe ôsu: wo ye bo aya? Môt a ne mone nlame ya éjôé ya Rôme! 
Ane évete bezimbi é nga beta zu sili Paul na: Kate ma, yʼône mone nlame ya éjôé ya Rôme? Paul na ya! 
Ane évete bezimbi é nga jô na: Me nga bi ngul éte a tañ anen. Paul a nga jô nye na: Ve ma, me bili je aso abialé. 
Bôt be nga ye bôme nye be nga jôʼé été été, ve mfaʼa évete bezimbi, woñ ô nga bi nye nlem éyoñ a nga yeme na mone nlame ya éjôé ya Rôme nye a kôme baʼale nkaʼane ngataʼa.
Tyé kpwaa, ane a nga tyiʼi na, a tuʼa yeme zʼajôô Beyude ba boʼolô Paul. A nga bo na be tiine nye mengataʼa. Ane a nga bendé na, betuni benen be sulan fufulu a Sanédreñ. Ane a nga lôme Paul a ke kobô ajô asu dap.
Ane Paul a nga fombô Sanédreñ a taté nkobô a jô na: A bobejañ, aso atataʼa a kui môse wu, Mone môt wom ya nlem , a nji ve ma bijô e mise me Zambe, mfaʼa ya ényiñe jam. 
Ane Ntuni nnen Ananias a nga bendé bôte bé na, be bibi nye mebaé anyu. Ane Paul a nga jô nye na: 
Wo Zambe a ye bibi, wo, éfumulu mfin! O too éto ya tyiʼi ma ajô ane metiñ. Wo fe mbiasane metiñ été, wo bendé bôte bôé na be bibi ma. 
Ane bôte be nga too valé be nga ve Paul ayemé na: Wo taa Ntuni nnene Zambe! 
Paul nye na: A bobejañ, me nji yeme na a ne Ntuni nnen. E ne foʼo ntilane na: Wo ye bo te ta ntebe ôsu ya bôte bôé.
Paul a nga yeme na, ékôane bôt é nga to ngab ébaé. Bana Besadusieñ, bana Befarizieñ. Ane a nga yôtan e Sanédreñ été na. A bobejañ, me ne Farizieñ, mone Farizieñ. Amu mbunane wongan ajô ñwômane miñwuan, nde ba zu ma éto ntyiʼane mejô. 
A ngenane te suu nkobô nalé, ane ékôan é nga bôlane zañ, Befarizieñ a Besadusieñ. 
Besadusieñ ba yemete na: Toʼo ñwômane miñwuan, toʼo éngele, toʼo Nsisim, jôm é nji bo nalé. Ve Befarizieñ ke ba meme na, mame mete me ne bebela. 
Zôʼé é nga bo nya abui. Beyeme bekalate bevok ya ngame Befarizieñ be nga sili na: Ye nya ajôô ya ve môte nyô mekua nyô, za a yem, nge Nsisim a nga kobô nye, nge Engele? 
Eyoñ évete bezimbi é nga yene na, ntañete ô nga ye bo abui, a na, be ne nyabe Paul bifus, ane be nga lôme bôt be ke vaa Paul e zañe jap, a bulane nye nda mimbôk. 
Alu e nga tôñe valé, Nti a nga yené e be Paul a jô na: Boʼo ngule nlem , ô maneya kañete jôé dam e Yérusalém. Avale da fe wo yiane kañete Rôme.
Eyoñe tyé é nga lendé, Beyude be nga bôndé fek, a kane ngana na, ba ye bo te di nge nyu, ve akekui be wôéya Paul. 
Bôt, a lôte mewôm menyin, be nga tabe ésoʼo te. 
Ane be nga yene betuni benen a bemvendé a jô be na: Bi maneya tyik a kane ngana na, bia ye bo te di nge nyu, ve akekui bi wôéya Paul. 
Nde mfaʼa wongan, nkañesane ya Sanédreñ ô ne na, mi sili évete bezimbi na a lôme bia nye. Mia ye jô nye na, mia yi mi tuʼa kôme fase ajô dé. Wôna mfaʼa wongan, bi maneya kôme na, a ngenane zene ya zu nloon, bia ye wôé nye. 
Mone kale Paul a nga mane wôʼô ésoʼo te; ane a nga ke nda mimbôk a kate Paul. 
Ane Paul a nga loone mone bezimbi wua, a jô nye na: Kele liti ndômane nyô e be évete bezimbi. A bili jam éziñe ya kate nye. 
Ane mone bezimbi a nga nyoñe ndôman, a ke liti je évete bezimbi, a kate nye na: E mone mimbôk a ne jôé na Paul a te loone ma, a jô me na, me zu liti wo ndômane nyô; a bili jam éziñe ya kate wo. 
Ane évete bezimbi é nga bi ndômane wo a kee nye vôm étam, a kate nye jé ja lôt. Ane a nga sili nye na, ajô e ne aya? 
Ane mongô a nga yalan a jô nye na: Beyude be maneya kui tyiñ na be zu sili wo na, ô lôme Paul akiti, a zu asu Sanédreñ. Ba veñ na a ke, be tuʼa fase ajô dé. 
Te veʼele kañese. Ba ye bo bôt, a lôte mewôm menyin, ba ye bole nye. Be maneya tyik a kane ngana na, ba ye bo te di nge nyu, ve akekui be wôéya nye. Nkañesane wôé ya suu nye étam ñwô ba yange. 
Ane évete bezimbi é nga suu nlôman ô ke, a jô nye na: Te kate môte mfe na wo te me kulane émoʼo ji.
Ane a nga loone bezimbi bé bebaé a jô be na: Kômesaʼan, mi ke Sézaré. Mi téé mewolo ébul ya mamengôʼé. Mia kee bezimbi mintete mibaé. Be wulu bikabela mewôme zamgbwa, a bevolô mintete mibaé. 
Be kôme Paul bikabela a ye bet été, a kui mvoʼé e be ngovina Félix. 
Ane a nga tili kalate a bili mejô mana na: 
Ma, Claudius Lizias, ma tili mbamba njô bôt Félix, mbôlô! 
Beyude be nga bi môte ma lôme wo le. Be nga liʼi tyôtyoé ya wôé nye. Ane me nga vañ ajô te a bôte bam, a vaa be nye mo. Amu me ndôme wôʼô na a ne bialébialé ya éjôé ya Rôme, 
amu me nga kômbô yeme jame ba boʼolô nye, ane me nga lôme nye a ke kate Sanédreñ. 
Ane me nga yene na, ajô da nnambe ve mame ya metiñe map. Teke yen éfia ja ve môte mekua ya awu, nge ji ya kaʼa môt ngataʼa. 
Eyoñe me yemeya na, be nga bo ésoʼo ya wôé nye, ajô te ñhe ma lôme wo nye. Me nga tuʼa fe kate bôt ba boʼolô nye na, be zu ésomane jap e be wo. 
Aval ane be nga bendé be, bezimbi be nga kee Paul e be Antipatris a alu. 
Bewulu bikabela be nga kee nye. Ane be nga bulane nda mimbôk. 
Eyoñ be nga kui Sézaré, bewulu bikabela be nga ve ngovina kalate, a liti nye Paul. 
Ane ngovina a nga lañe kalate a sili na Paul a ne bialébialé ya afôla avé? Be nga jô na, e Silisi. 
Ane ngovina a nga jô Paul na: Ma ye wôʼô ane wo kat ajô éyoñe bôte ba boʼolô wo ba ye so. Ane a nga bendé na, be baʼale nye nda be Hérôde.
Mvuse melu metan, ntuni nnen, Ananias a bemvendé, a môte mfe, jôé na Tertulus, a mbe nkamane bôte mejô, be nga ke be njô bôt, a somane Paul be nye. 
Ane be nga loone Paul. Eyoñ a soya, Tertulus a nga taté nkate ya ésomane jap aval di: amu wo, a nkômane mam ôse ô maneya bo, mfaʼa ya volô ayoñe di, ajô te bia nyiñe ngumba nya mvoʼé . 
A mbamba njô bôte Félix, bia vaʼa wo biyoñ bise a vôm ase, amu mbamba be mam mese ô boya bia. 
Mfaʼa ya bo te ndeñele wo a abui nkobô, ma zu kobô étun. Nkobô te été, ma yeʼelane wo na, ô vôʼôlô wô, a mbamba nlem , ane bia zu bia yeme wo. 
Bi yeneya na, môte nyô a ne mbia jôm. A soñe ntañete ézezañe Beyude ya si nyô ése. A na, nye a ne évete beta ñyebe Benazarééñ. 
A nga jeñe fe zene na a ndamane étyi ya nda Zambe. Ane bi nga bi nye nde bi nga tyiʼi nye ajô ane metiñe mangan me né. 
Ve Lizias, évete bezimbi nnen a nga vaa nye e mo mangan a évô ése, 
a bendé beboʼolô bé na be zu tebe asu dôé. Eyoñe wo ye sili nye minsili, womien wo ye yebe na, mejô bia boʼolô nye me ne été. 
Beyude be nga kañese nkobô wé a jô na: A nji ke beté mam mefe yôp.
Eyoñe njô bôt a looneya nye na a zu kat, ane a nga kobô a jô na: Ma yeme na, wo kamane zôsôô ntyiʼane mejô ayoñe dangan, aso mimbu abui. Amu ajô te, ma zu kobô ajô dam asu dôé a ndi nlem . 
O ne fase de. Melu me ngenane te lôt awôm, ane me ndôme ke Yérusalém, a ke kañe Zambe. 
Toʼo nda Zambe, toʼo aba Zambe ya Beyude, nge tison été, teke môt a nga yene me wômaʼane môt éziñ, nge ke soñelô bôt be bo ntañete. 
Bôte ba be se nguleya liti bengaa ya mejô ba boʼolô me ma! 
Jam ma yem e ne na, ma bo Zambe ya beésa bangan ésaé, avale zene ba buni na é ne ékotekot é né. Ma buni mam mese me ne ntilan a bekulu mejô. 
Me bili ndi nlem éte be Zambe. Bebien fe ba buni nalé na, mimbim mia ye wômô mesoñ, e bôt be ne zôsôô a ba be ne abé . 
Ajô te ma ve ngule ya baʼale mone môte wom ya nlem te bijô, e mise me Zambe a mise me bôt. 
Mimbu ya mvus, mamiene me nga beʼe bôte bame mimvolan a mimvean. 
Eyoñe te nje be nga yene me nda Zambe, a zu fe tuneban mamien. Eyoñe ma jô ji, teke ndula bôt nge éngôngôm éziñ. 
Vengevenge, ve Beyude bʼéziñe ya Azi mbe, nge ayian a yian, be mbe ngule ya zu somane ma be wo, nge be nga ye bi jam éziñe ya boʼolô ma. 
Nge na, éyoñe me nga kat asu Sanédreñ, Beyude ba, be nga yene na, me nga tyame zʼatiñi? 
Foʼo ve njôane me nga kobô tyiñe yôp, me tele zañe jap na: Ye étom ya na ma buni ñwômane miñwuan nje ba somane ma?
Eyoñe njô bôt Félix a maneya tuʼa bi éfufube ya ajô zene éte, ane a nga buʼu ajô, a jô na: Ma ye tyiʼi ajô denan éyoñe évete bezimbi Lizias a ye so va. 
Ane a nga sili mone bezimbi na, a baʼale nye nda mimbôk. Ve da a to fili ya nyoñe mimvolane ya bôte bé.
Eyoñ abe melu e nga lôt, Félix a nga zu ba minga wé Drusile, ngone Beyude. Ane a nga lôme bôt be loone Paul, a vôʼôlô nye ane a kobô ajô Krist Yésus. 
Ve mbôle nkobô Paul ô nga dañe vôôn ajô zôsôô ntaban, ajô njôane nlem , ajô ntyiʼane mejô wo ye zu, ane Félix a nga ko woñ. Ane a nga jô Paul na: Tame beta bulan, ma ye beta loone wo éyoñ éfe. 
Ndi nleme jé é mbe na, Paul a ye ve nye moné. Amu ajô te a nga bo a boʼo mbane ya loone nye na be laan. 
E mvuse mimbu mibaé Portius Festus, a nga tyendé Félix. A nye, amu a nga kômbô yené mvaé e mise Beyude, a nga baʼale Paul nda mimbôk.
Festus a nga bômbô ve melu mela éyoñ a nyoñeya éjôé, ane a nga kôlô Sézaré, a ke Yérusalém. 
Betuni benen a bemvendé be bôte ya Beyude, be nga ke be nye, a somane Paul a ayoʼo ese. 
Be nga sili nye ômômoʼo na, a lôme Paul mimbôk e Yérusalém. Feʼe meduʼane jap é mbe na, be yabe Paul a wôé nye zen . 
Ve a nga yalane be na: Vôme Paul a yiane tabe mbôk a ne Sézaré, a na, be yeme na, émien a ye bo a kele wé éyoñ ése. 
Benya bôtô ba wôʼôtane bebiene be mia, be zaʼa bia be be bi ke Sézaré. Nge bi yene na, jôm éziñ ja kobetane ényiñe môt ate, mi beta soman.
Festus a nga tabe e be be a dañedañ melu muam nge awôm. Ve nné ane a nga kui Sézaré, tyé kpwaa, a nga tabe éto ntyiʼane mejô a ve tyiñe na be loone Paul. 
Eyoñ a nga so, Beyude be nga so Yérusalém be nga bômane nye, a dibetane nye a abui beangôndô mejô be nga boʼolô nye. Ve da, be mbe tee benya bifia ya faé mejô mete éfufup. 
Eyoñ éyoñe ya kaman émien é nga kui, ane a nga taté nkobô a jô na: Me nji tyam atiñ éziñ ya Beyude, nge di ya nda Zambe, nge di ya njô bôt. 
Amu Festus a nga kômbô yené mvoʼé e mise Beyude, nde a nga jô Paul na: Ye wo kañese na ô ke Yérusalém ane be ne kobô ajô dôé wé me too? 
Ane Paul a nga jô na: Me ne ôsu ya aba mejô njô bôte nnen, nne ba yiane tyiʼi ajô dame va. Mfaʼa Beyude, me nji seb étom éziñe be be, aval ane womien wo yem. 
Nge me nga sebe foʼo étom, a tyam atiñe ma yiane wu de, me voʼo saʼale mekua ya awu. Ve mejô bôte ba ba boʼolô ma, me nji bo été. Amu ajô te, môt éziñ a nji bi ngule ya kee me be, be bo ma ane ba kômbô. Ajô te, ma kee ajô dam e be njô bôte nnen. 
Ane Festus a nga kui tyiñ a bebôndé mefeʼe bé a jô na: Wo kômbô kee ajô dôé e be njô bôte nnen, yaa, ma kañese!
Eyoñ abe melu e nga lôt, ane njô bôt Agripa baa Bérénis be nga suane Sézaré a ke jome Festus. 
Amu be nga tabe ôbe nté, Festus a nga bi éyoñe ya kañete nye ajô Paul avale di: môt éziñ a ne va, Félix a nga liʼi nye nda mimbôk. 
Melu me nga too Yérusalém, betuni benen, a bemvendé be nga zu somane nye a sili na be ve nye mekua. 
Me nga jô be na, metiñe me éjôé ya Rôme me nji yebe na, be tyiʼi môt ajô, te yene a za kate mame ba boʼolô nye. 
Teke ve me ôbe éyoñ, ane be nga sulane va tyé ya valé, me tabe ke ve aba mejô, a loone môt ate. 
Eyoñ be nga bômane nye, me nji wôʼô be tote nya éfia ba boʼolô nye avale me nga buni. 
Ngume jame be nga kobô nye, ô mbe ve mame ma nnambe ñyebe wop. Be dañeʼe tote jôé môt éziñ ba loone Yésus, nye a nga wu. Ve Paul nye a kañete nye, ane nyô a vee. 
Eyoñ me nga bo te yene jame ya bo avale ajô di, ane me nga jô nye na, a ke Yérusalém, be ke tyiʼi ajô dé wé. 
Ve Paul a nga sili na, njôô nnen émien a kobô ajô dé. Ane me nga ve tyiñe na be baʼale nye nda mimbôk akekui bia lôme nye e be njôô nnen. 
Ane Agripa a nga jô Festus na: Ma fe ma kômbô wôʼane môt ate a kobô. Festus na, akiti wo ye wôʼô nye.
Tyé kpwaa ane Agripa ba Bérénis be nga nyiine aba mejô, a beta bivuk, nsamba a betebe ôsu benen, a bemie nlame ya tison. Ane be nga zu Paul, aval ane Festus a nga bendé be. 
Ane Festus a nga nyoñe nkobô a jô na: A njô bôt Agripa a mia bese mi too va, mi lôô môte nyô. Beyude bese be nga zu me yene Yérusalém ajô dé. Jaʼane a zu kui môse wu, ba yôtane na, a nji yiane beta nyiñ. 
Mfaʼa wom, me nji yene jam éziñe ya mimboone mié a yiane wu. Ve amu émien a nga kômbô kee ajô dé e be njô bôte nnen, nde me nga tyiʼi na ma lôme ajô dé wé. 
Mbôle me nji bi nya éfia ya ba boʼolô nye, nde me nga bo na, a kat asu dôé. A dañedañe wo, njô bôt Agripa. Nalé a ye volô me na, me tili nye jam bia ye yen e nkobô wé. 
Me nji yen e too zôsôô na be lôme mone mimbôk ôsu, teke liti benya bifia ba boʼolô nye.
Ane Agripa a nga jô Paul na: Ô bili nkañesane ya kobô ajô dôé! Wôna Paul a nga bete wo a kate mame ba boʼolô nye a jô na: 
Ma yene mvaé a njô bôt Agripa na, môse wu, me kate mame mese Beyude ba boʼolô ma asu dôé. 
Amu womien wo yem metume map a mejô map. Ajô te ma yeʼelane wo na ô vôʼôlô ma a mbamba nlem .
Enyiñe jam me nga nyiñ aso mongô, ézezañ ayoñe dam e Yérusalém, Beyude bese ba yeme je. 
Ba yem aso ayap, bebien be ne bengaa nge ba kômbô, na me nga tôñ metiñe ya mbunan wongan ne titi, aval ane mone Befarizieñ. 
E môse wu, nge me tele nda mejô, e ne ve amu ndi nleme ya ngakaʼa Zambe a nga kaʼa beésa bangan. 
Ndi minlem éte nje meyoñe mangan awôm a mebaé ma yange éyoñ ése, ba bo mbane ya bo bisulan alu baa môs , te jôʼé. Ajô ndi nleme éte, a njô bôt, e nde Beyude ba boʼolô ma. 
Amu jé, e zañe jenan, be nji buni na Zambe a ne wômôlô miñwuan?
Mfaʼa wom, me nga tyiʼi foʼo na, ma yiane wosane jôé Yésus ya Nazarét mezene mese. 
A nalé fe nye me nga bo Yérusalém, mamien me nga futi abui mimfufup mi bôte mimbôk, a ngule betuni benen be nga ve ma. Eyoñ be nga wôé be, me nga nyoñe meseʼesaʼa. 
Me nga ke meba me Zambe mese ya Beyude. Me nga ke ôsu a bo mame mevale meval. Me nga tindi be, be biasé zen éte. A me nga dañe bo abé éyoñ me nga dañe minné, a ke éza bitison.
Nalé ate me nga ke môs éziñe Damas, a ngule njôane ya betuni benen, nlômane ya ke bo ngumba ésaé. 
Me too zen , a njô bôt, bebé zañe môs , me nga yen éfufup é soʼo yôp, a dañe ji jôp. A é nga bômane ma, a bôte bia be be bi mbe nsamba. 
Bia be be bese bi nga ku si. Ane me nga wôʼô tyiñ é kobôʼô ma nkobô Beyude na: A Saül a Saül, wo kpweʼele ma a jé? E ne wo angôndô na, wo tyañete abo nsoñ. 
Ane me nga yalan a jô na: O ne za a Nti? Nti a nga yalan a jô na: Me ne Yésus, ma wo kpweʼele! 
Ve da, tebeʼe tetele a mebo môé! Amu jame di nde ma yené de e be wo. Me nga tobe wo, ô bo mbo ésaé, a ngaa ya ñyenane wo te yene ma, a biyoñe bife, wo ye ke ôsu a yen. 
Ataté éyoñe ji, ma nyii wo mo Beyude, a mo ya meyoñe bikuu, mme mete ma lôme wo e be be na, 
ô ke kui be mis, a vaa be dibi été, be zu éfufup; be kôlô éjôé satan a nyiine éjôé Zambe, ane be ne nyoñe njamane ya mam abé map, a bo benyoñe ngap, baa be mintobane mi bôt, amu mbunane ya buni ma. 
Ataté éyoñe te a njô bôt Agripa, me nji biasé ñyenane ya yôp ôte. 
Ve na, ataté e be bôte ya Damas ôsusua, a ba ya Yérusalém, si ése ya Yudé, a e be meyoñe bikuu, me nga kate be na, ba yiane kôñelane minlem a bulane be Zambe wop. A na, be nyiñ aval ane ba be maneya kôñelane minlem. 
Amu ajô te Beyude be nga kômbô wôé ma, me to nda Zambe été. 
Amu ngule ya mbaʼalane Zambe, ma ke ôsu a kañete ba be ne anen a ba be ne tyôtyoé. Bekulu mejô a Môze, be nga taté kobô ajô mame ma ye boban. A me nji beté jam afe yôp. E ne na: 
Krist a nga jibi mintaé. A ne nyô ya ôsu a nga wômô miñwuan. A yiane kate Beyude a bikul ajô éfufup. 
Paul a ngenane a kobôʼô, ane Festus a nga tyiʼi nye nkobô a bete tyiñe yôp a jô na: O ne akut, a Paul, abui ñyemane dôé e kuiya wo vôme ya bo akut. 
Paul a nga beta nyoñe nkobô a jô na: Me nji bo akut, a mbaa njô bôt Festus. Ma bo na bôte be wôʼô benya mejôô a mam ma yian. 
E Njô bôte ma kobô ôsu vié a ngul ése, me to ndi, na a yeme mame mana mese. Teke jame da da, da jobetane nye. Me ne ngule ya simesane nalé. Amu mam mete me nji bobane e vôm a ne asoé. 
Me to ndi na, wo buni mame bekulu mejô be nga kobô, a njô bôt Agripa, ye sa nalé? 
Ane njô bôt Agripa a nga jô Paul na: Da liʼi wo tyôtyoé e nkobô wôé été na, ô kôñelane ma nlem me buni! 
Ane Paul a nga yalan a jô na: Jaʼane anaʼana, jaʼane ke ôyap ôsu, jame ma yeʼelane Zambe e ne na, sa ve wo étam, ve na, bôte bese mia wôʼô nkobô wom, mi buni, a bo ane ma, ô vaa jôm ve bengôkop.
Ane Agripa a nga kôlô si baa ngovina Bérénis a bôte ba be be be nga too. 
Eyoñe be nga kôlô, be nga bo émoʼo a kui tyiñe na: Môte nyô a nji bo jam a yiane wu de, nge timbi ngôkop. 
Agripa a nga ve nye mo me Festus a jô na: Be nga yiane jiʼa suu môte nyô, nge a nga ye bo te kee ajô dé e be njôô nnen.
Eyoñ be nga tyiʼi na bia ke Italie, ane be nga ve Paul a mimbôʼô mivoʼo mo me évete bezimbi ntete wua. A mbe jôé na, Yulius ya nsamba Augustus. 
Ane bi nga bete sitima Adramite, a ke ékôte mañe ya Azi, a wulu mañe mañ. Môte ya Masédôan, afôla ya Tésalônik a too jôé na, Aristark, a nga zu nsamba wongan. 
Tyé kpwaa, bi nga tebe Sidoñ, amu Yulius a nga semé Paul. A nga jôʼé nye a ke yene bemvôé bé, a bi maʼa ya nyoñebane be be. 
Akôlô ya valé, bi nga ke dulu ôsu e mañe mañ, a lôte Sipre, amu évuñulu é nga ndeñele bia. 
Ane bi nga dañe mañe me nga womôlô Silisi a Pamfilie, akekui Mire, afôla ya Lisié. 
Valé, évete bezimbi ntete wua é nga yene sitima ya Alékzandri a kele Italie. A nga bo na bi bet été. 
Dulu dangan e nga bo njuk abe melu, te ngule ya wulu avô. E nga bo bia ayaé na, bi kui knide amu évuñulu. Nde bi nga viane womôlô kréte, mfaʼa ya Salmoné. 
Eyoñ bi lôte kréte, ane bi nga kui vôme ba loone na: Abeñe kindik, bebé a tison é ne jôé na Lasé. 
Eyoñ ôbe ayap ô nga lôt, e nga to angôndô ya wulu mañe mañ, e too ke na, éyoñe ya bômbô zaé asu nkañan é maneya lôt. Paul a nga kômbô liti be ôsimesane wé avale di na: 
A bemvôé bam, ma tuʼa buni na, dulu ya mañe mañ éyoñe ji, da ye soo bia bidim a beta njañelan, sa ve akum étam a sitima, ve jaʼane binyiñe bi bôt. 
Ve évete bezimbi ntete wua é nga too ñwulu sitima baa éjiane Masa ndi a dañe nkobô Paul. 
Evete bezimbi ntete wua é nga dañe buni ôsimesane ntebe ôsu, a e wu mie sitima, a lôte wu Paul. Ve amu melu ya ôyôn me mbe abé kindik éte, beta ngabe ya bôt a mbe tyiñe na, be kee dulu ôsu. Be veʼe feʼe na, be ne kui Fénix, kindiʼi ya Kréte é mbe é yoo, asu nkean éwome ya mfaʼa jôp da tôô, a ji ya mfaʼa jôp da dime na, be ke yange ôyôn ô man.
Mone mfep ya alumbu nké a nga bo. Ane be nga vaʼa na, e feʼe wop a ne tôéban. Be nga ke tetele éwome mañe ya Kréte. 
Atemeteme na, mbia ôkôs a soʼo ékôte mañ, ba loone ôkôs ôte na, érakiloñ, a nga zu jimbi be. 
Ane ô nga kee sitima, nye teke fe ngule ya bet. A teke ngule ya beta liti zen , ane évuñulu é nga woʼotô bia. 
E tee mon ékôte mañ ba loone na kôda a volôʼô bia, nde bi nga bi éyoñe ya bôndé fek, a ngule ya wulu sitima. 
Ane beliti zen ya sitima be nga ke selé nye kindik a tiñeti nye minkol mbômaʼane. Nalé, amu be nga ko woñ ya ke jimbi mebôme me nselek ya biwome bi kindik ya Libie. Ane be nga telé, a jôʼé na évuñulu nje é woʼotô bia. 
Tyé kpwaa, amu mbia ôkôs a nga ke ôsu a fôʼô bia, ane be nga jibi wua akum ôsôé. 
Wôna, môse lale, a mo map bebien, be nga ke ôsu a kandé biôme ya sitima a wua bie mañ été. 
Bi nga tabe abui melu, te yene jôp nge ateté. Okôs ô nga too angôndô, aval ô ngenane te tame yen, avale ya na, bi nga jañele ndi minlem ya nyiñ.
Bôte be nga tabe ayap, teke di jôm. Ane Paul a nga tebe tetele a jô na: A bemvôé bam, nge mi nga ye wôʼô melebe mame na, bi bo te tame kôlô Kréte, ve bi nji tôbane avale njuʼu di, a jañele abim akume di. 
Eyoñe ji, ma yeʼelane mia na, mi bo ngule minlem. Amu teke môt éziñ ya be mia a ye jañele ényiñe jé, sitima étam nye bia ye jañele. 
Alu ebiene di, éngele Zambe wom, nyô ma bo ésaé, a te yené e be ma, 
a jô me na: A Paul te ko woñ, amu wo yiane kobô asu njô bôte nnen. A Zambe a ye nyii bôt bese mia be be mi ne nsamba. 
Ajô te boʼone ngule minlem, a bemvôé bam, amu da ye bobane nalé. 
Ve da, bia ye foʼo ke jimbi ékôte mañ éziñ.
Alu awômô a nyini, nde évuñulu é nga kee bia e mañe ba loone Adriatik. Wôna, e zañe alu, beliti zen be sitima be nga taté wôʼôtane si. 
Eyoñe be nga wua ôsoñoʼo, be nga yene nté édok ô nto méta awôm a étan. 
A woñe ya na, sitima a za jimbi mekok , be nga wua bitelé bi nyiine mvuse sitima a febe tyé a ôkaé. 
Beliti zene ya sitima be nga jeñe zene ya tup. Ane be nga suu bial wo litane bôte ôsôé, a be nga vañe jô bôte na, be futi bitelé ôsu ya sitima. 
Ve Paul a nga jô mbaʼale sitima ya Rôme a bezimbi na: Nge bôte ba be kôlô sitima été, be se ngule ya nyiñ.
Ane bezimbi be nga tyiʼi minkole ya bial a jôʼé wô ô ke. 
Nté be nga bo be yangeʼe melende me tyé, Paul a nga lebe bôte na, be di bidi a jô be na: Den a ne môs awômô a nyini, mi tele angôndô été, teke di jôm. 
Ma lebe mia na mi di jôm éziñ, amu e ne ajô ényiñ mfaʼa wônan. Ma beta baʼalane mia na, teke môt a ye jañele koñ ésile jé. 
Eyoñ a nga mane kobô nalé, ane a nga nyoñe fembé a ve akéva, a beʼe je, a taté di. 
Be bese fe be nyoñe ngu, a di éyoñe jap. 
Bi nga to bese bôte mintete mibaé a mewôm mesaman e sitima été. 
Eyoñe bi nga mane di a jaé, be nga jeñe zene ya ve sitima éveves, a wua minkuta bidi mivok e mañ été. 
Eyoñe tyé é nga lendé, beliti zene ya sitima be nji beta yemelane vôm be né. Ve be nga yen mendim me mañ mʼéziñ a kindik. Be nga bili nkômban, nge e mbe ngule ya bo na, be telé sitima vôm ate. 
Ve éyoñe be nga bo te yene zene ya tebe, ane be nga tiine bitelé ya sitima a liʼi bie mañ. Be nga kuli fe minkole mia volô mfulane sitima mfaʼa ya mvus. Ane be nga tindi éyé ja beʼe évuñulu ôsu ya sitima, avale ya na, évuñulu nje é tindi be a kee be kindik. 
Ve sitima a nga viane ke jimbi abôme nselek a bôlé mañe yôp, te ngule ya ke ôsu, amu ngule ya mintyôa mi mañ. 
Bezimbi, éyoñ be nga yene na mimbôk mivok mia zu mane tup, e ba ba yeme jok, be nga bôndé feʼe ya wôé be. 
Ane évete bezimbi ntete wua é nga dañe kômbô nyii Paul. A nga kame be, be bo te bo nalé. A nga ve ngule na, e ba ba yeme jok, be jok, a ke kindik. 
E ba bevok be ke ba tyebe e mimbôlane mi biôme ya sitima. Ane bese be nga mane nyiñ.
Eyoñe bia kôlô angôndô été, éyoñe te bia zu wôʼô na, ékôte mañe bi né é ne jôé na, Malte. 
Bemie nlame ya valé be nga liti bia avale mvam e ne njemban. Be nga kôbane bia beta mbeʼe nduan, amu mveñ é nga bo abui, a avep e nga to abui. 
Paul a nga nyoñe beta éfus ébole njaʼa, a wua je nduan. Eyoñ é nga kalane nduan, ane akpwe e nga vam été a faʼabe Paul wo. 
Eyoñe bemie nlam be nga yenee akpwe e tii Paul wo, be nga kobô beebe na: Môte nyô a ne ñwôé bôt. A fameya wu mañ. Ve zôsôô zambe a nji kañese na a nyiñ. 
Ane Paul a nga samese akpwe, e kpwelé nduan été, teke bo nye mbia jam. 
Ve bôte be nga buni na, wo wo ye bim nge na a ye ku si a wu. Eyoñe be nga jaé yange, be nga yene na teke jôm ja bo nye. Ane be nga kôñelane minlem a jô na: Môte nyô a ne Zambe éziñ.
Mbômaʼane ya afôla te a mbe mesi me ntômba môt ya ékôte mañ éte a mbe jôé na Pubius. A nga nyoñe bia abeñ e jale dé tañe melu mela. 
Esaa wé a mbe nkôkon, ayôñ e too nye nyôl abui, a tuʼi fe. Ane Paul a nga ke nlô énoñe wé a saé nye a meyeʼelan, a mbetane mo. 
Ane minkôkon abui ya ékôte mañe te, mi nga zu fe be nye a saéban. 
Be nga wumulu bia abeñe valé a abui mame ya mvam . Eyoñe bi nga téé dulu ya mañe mañ yôp, be nga ve bia mimvolan.
Bi nga tabe ékôte mañe ya Malte ngon éla. Ane bi nga bete sitima a mbe a yangeʼe memané me ôyôn ékôte mañe valé. A mbe sitima ya Alékzandri, a beʼe minkôñelane mesu mʼazezambe bewulu sitima ane nlinga  
Bi nga ke tebe Sirakuze a bômbô valé tañe melu mela. 
Nkôlaneya valé, bi nga wulu éwome mañ a kui Riggiô. E valé, évuñulu ya nké é nge vuñ, ane bi nga kui Puzoles mvuse melu mebaé. 
Vôm ate bi nga yene bobejañ, mbe bete be nga buʼu bia na bi tabe e be be sondô ébaé. Avale te nde bi nga wulu dulu ya ke Rôme. 
Ataté tison éte, e bobejañ be nga wôʼôtane bia, be nga zu tôbane bia a kui Forum ya Appius a e Trôas-Tavene. Eyoñe Paul a nga yene be, a nga ve Zambe akéva. Ane a nga beta bi ndi nlem .
Eyoñe bi nga kui Rôme, Paul a nga nyoñe nkañesane ya tabe nda jé, mone bezimbi wua a baʼaleʼe nye. 
E mvuse môse milaa, a nga loone benya bôtô ya Beyude be mbe Rôme valé. Eyoñe be nga sulan, a nga kate be na: A bobejañ, e ma me nji bo jam da wosan ayoñe dangan, nge metiñe beésa bangan, me ne mbôk ataté éyoñe be nga ve ma e mo Berômeñ e Yérusalém. 
Eyoñe be maneya fas ajô, be nga kômbô suu ma amu teke jam é nga yiane bo na me wu. 
Ntebane ngame yat Beyude be nga tebe ma, ô nga tindi me na me sili nkulan ajô e be njô bôte nnen, ve nalé teke bo na me kate ayoñe dam. 
Amu ajô te me nga jeñe na me yene mia a laane mia. Eyoñ wo tuʼa fase ajô di, ma butane ve ajô ndi nleme ya ayoñ Israél, bengôkop ane me tii na. 
Ane be nga yalan a jô na: Mfaʼa wongan, bi nji nyoñe kalate ʼéziñe ya ajô dôé a soʼo Yudé. Toʼo mojañ éziñe ya a nga so, a nji kate bia mbia foé éziñe mfaʼa wôé. 
Nde bia sili wo na, womien tame kañete bia ôsimesane wôé. Amu jam bia yem, e ne ve na, ngame mbunane jôé é bili abui mewosane vôm ase. 
Ane be nga telé ngum éyoñe ya beta tôban. Be nga zu koone nye nda jé, beta nsamba bôt. Nkobô wé été, a nga kate foé ya éjôé Zambe môse ba alu. A nga jeñe zen ése ya kôñelane bôte minlem. A nga kobô be ajô Yésus ataté metiñe me Môze a bekulu mejô. 
Bevok be nga buni, bevoʼo ke be nga bene buni. 
Eyoñe be nga kandan beebe, be nji kui tyiñe jia. Paul a nga beté vʼéfia jia na: Nkobô Mfufube Nsisim a nga kobô bʼésoo benan anyu be nkulu mejô Ezayi ô ne bebela na: 
Kele yen ayoñe bôte di a jô be na, ñwôʼane mia ye wôk, ve mia ye bo te bi fek, ñyenane mia ye yen, ve mia ye bo te yemelan.
Amu nleme ya ayoñe bôte di ô maneya bo ayet. Be maneya bo ndoʼo melo. Be maneya dibe mise map be bo te yen, a melo map be bo te wôk. Be ntoo te feʼe minlem ane be ne kôñelane be Zambe. Ye ma ye saé be?
Yemane ñhe na; ñyemane Zambe wu ô nga lômbane be meyoñe bikuu, amu ba ye vôʼôlô. 
A ngenan a kele ôsu a kobô be nalé nde Beyude be nga ke ba sañetan ayôñ ézezañe jap. 
Nalé Paul a nga nyiñe valé mindu mimbu mibaé teke mvolan wo so nye atan. A nga nyoñe bôte bese be nga zu be nye, 
yôtaʼane Mbamba Foé ya éjôé Zambe, a yeʼele be ajô Nti Yésus Krist a ndi nlem ése, teke éndeñelaʼa éziñ.
Ma, Paul, mbo ésaé Yésus Krist, nloone ya bo nlôman a ntelan étyi mfaʼa ya kate Mbamba Foé Zambe. 
Mbamba Foé ate, Zambe a nga mane kaʼa nye, anyu bekulu mejô bé, e mimfufube mintilan été, 
ajô Mone wé, nye ate, mfaʼa minsôn, a nga bialé e mvoñe bôte David. 
Wôna mfaʼa Nsisim, a nga litibane na, a ne mona Zambe, a ngule ya ñwômane wé aso miñwuan, e ne na, Yésus Krist, Nti wongan. 
Amu nye, bi nga nyoñe mvam ya bo nlôman , mfaʼa ya kee meyoñe mese me ne te yeme Zambe e mewôʼô me mbunan été, amu duma dé. 
Mia fe mia lañeban été, amu nloone Yésus Krist a nga loone mia. 
Mvam a mvoʼé bi soʼo e be Zambe Esaa wongan, a be Nti Yésus Krist, bi tabeʼe be ba bese Zambe a nyeʼe be nee Rôm a e be mimfufup amu nloone Zambe.
Ma taté ve Zambe wom akéva amu Yésus Krist, ajô mia bese. Nalé, amu foé ja katebane vôm ase si nyô na, mia buni. 
Amu Zambe ma bo ésaé ya kate Mbamba Foé Mone wé, a ne me ngaa. Ma simesane mia biyoñ bise e meyeʼelane mam été, 
me siliʼi nye te tek, aval ane nkômbane wé na, me bi éyoñe ya zu e be mia. 
E ne bebela na, me bili beta nkômbane ya yene mia, ane me ne kalane mia mvean éziñe ya Nsisim, mfaʼa ya yeme ngul e mbunan été; 
nge na, ane mi ne volebane minlem, bia be mia, e vôme mi to a zene ya mbunan ô nga vebane be bia bese fufulu, éñwom a éñwônan mibaane. 
A bobejañ, ma yi mi yeme na, me jaéya vañe biyoñ abui na, me zu e be mia. Ve a zu kui e môse wu, teke ngule ya bo nalé. Me yi na, me bi bibuma ya Nsisim e zañe jenan, aval ane me tameya bi e be meyoñe bikuu. 
Amu me bili mvôla e be Begrék a e be bilobelobô, e be bedimi mam, a e be beyeme mam. 
Nalé ate nye ñhe a ne nkômbane wome na, me kate fe mia Mbamba Foé, mia mi too Rôm.
Amu me nji wôʼô Mbamba Foé ôson, amu a ne ngule Zambe, mfaʼa nyiane ya môt ase a buni, ôsusua Beyude, wôna Begrék. 
E be nye, zôsôô éziñ ya Zambe a yené été, ataté e mbunan a suʼulane mbunan; ane e ne ntilane na: Nyô a ne zôsôô amu mbunan, a ye nyiñ.
E ne na: Zambe a liti ayaa dé e soʼo yôp, e mfaʼa ya abé ese, a ékotekot ése ya bôt, mbe bete ba kame bebela na a yené. 
Amu e jame be ne yeme mfaʼa Zambe, e ne be ne ngeññ, amu a nji ke be de solé. 
Amu aso ntéane ya si nyô, miñyeman mi Zambe mia dañ, mis me ne te yen, e ngule jé ya nnôm éto a éto jé ane Zambe, bia yené e biôme a nga té été. Ajô te be nji bi éfia ya kaleban je. 
Amu zene nyôna na, be yeme Zambe, ve te ve nye akéva da yiane nye. Ve be nga viane jañ e mbia be asimesane bap été, a minleme miap ya te fek mi nga ku dibi été. 
E nduʼane bebiene na be ne fek, be nga viane suʼulane bo mekut. 
Be nga folan étôtoʼo Zambe a ne te tyendé a biveʼela bi môt a tyendé, bi anon, bi betit ba wulu a mebo menyin, a bi betite ba woñ. 
Ajô te Zambe a nga suu be e mezene me mbia minkômbane ya minleme miap, e mame ya mvin, mme mete ba ve menyôle map bebien ôson. 
Be nga folane benya mejôô me Zambe a minsos, a viane kañe mintéane mi biôm, ve te kañe nté biôm émien, e nyô a nee ébotane nnôm éto, amén . 
Ajô te Zambe a nga liʼi be e mboone mbia minkômbane mi ôson été. Avale ya na, binga bap be nga tyendé mboone ya abialé, ntabane befam a binga, a bo mboon ô ne te yian abialé bôt. 
Befame fe avale da, be liʼi mfulaʼan ya fulane binga, be nga jaé ayôñe minleme ya kômbô fulane beebe, nselaʼane a abialé bôt, a bo mame me ne ôson e zañe jap a suʼulane nyoñe maʼane me nkobane zene wop. 
A, mbôle be nga bo te yene mvaé ya baʼale ñyemane wo so be Zambe, Zambe a nga liʼi be e ñyemane ya te fek été, amu ajô te be nga bo mam be nji yiane bo. 
Be ne njalan a ékotekot mevale mese, e ne na: Mbia be mam, mboon éngôngôt, mbia minlem, miñyamete, ñwôane bôt, ntañete, meduʼan, asum, mfuk, 
besiñe Zambe, beté ntañete, mebun, ngunguan, atyeñ e mboon abé , ébiasé e be bebiaé bap, 
mekut, betyame bilat, teke minlem, tee nkoon éngôngol. 
Akôsa bo na ba yeme ntyiʼane Zambe wo liti na, e ba ba bo avale mame te, ba yiane wu, be nji bo me ve mboon étam, ve ba kale ba ba bo me.
Ajô te ô nji bi éfia ya kabe je, wo, avale môt ese ô né, a wo wo ve môte mfe mekua, wo kpweʼele womien. Amu womien wo bo avale mame te. 
Amu ba yeme na, ntyiʼane mejô Zambe wo boban e benya mejôʼ été, e be ba bese ba bo avale mame te. 
Ye wo simesane na, wo wo ve ba ba bo avale mame te mekua, ô boʼo fe ane be, wo ye saʼale ntyiʼane mejô Zambe? 
Nge na, ye wo biasé abui afu nleme Zambe, abui njibane dé, a abui ésôs dé, ô vuane na, abui afu nleme dé te e ne mfaʼa ya dutu wo na ô kôñelane nlem ? 
Amu ayet nleme dôé, te kômbô kôñelan, wo naane womien abui ayaa, éyoñe môs ayaa wo ye kpwaan, ñwô ôte zôsôa ntyiʼane mejô Zambe a ye yené; 
nye ate a ye yaʼane môt ase aval ane mimboone mi mame mié mi né. 
Enyiñe ya melu mese e be ba bese, amu mbane wop ya bo mvaé, ba jeñe étôtok a duma, a jôm é ne te tyendé. 
Ve ayaa a ôson, mfaʼa ba, mbe bete, amu nkañgane wop, ba bene benya mejôô, a suu bebiene si ékotekot été. 
Mintaé a woñ bia ye zu e be môt ase a bo abé , Beyude ôsusua, wôna Begrék. 
Etôtok, duma, a mvoʼé bia yange nyô ase a bo mvaé, ôsusua Beyude, wôna Begrék. 
Amu nsemane mingume mi bôt ô nji bo e be Zambe. 
E ba bese be nga bo abé te yeme metiñ, ba ye fe wu tee metiñ. E ba bese ki be nga bo abé be bili ñyemane metiñ, ba ye tyiʼibane mejô a éfufube metiñ. 
Amu na, saa ba ba wôʼô metiñ a melo, mbe be ne zôsôô e mise me Zambe, ve ba ba baʼale me, mbe ba ye kabe e mise me Zambe. 
Eyoñe bikul bia bo e mam metiñ ma jô aso abialé, be te yeme metiñ, be ntoo metiñ e mfaʼa wobe bebien, akôsa bo be nji bi metiñ. 
Ba liti na, nkômbane metiñ ô ne nkpwelane minleme miap. Mone môte ya minleme miap a ne fe ngaa, a zôsôô ya minleme miap a ve be bijô nge kale be. 
Nalé nye a ye yené, ane Mbamba Foé wom ma kañete a né, e môse Zambe, e be Yésus Krist, a ye tyiʼi mboon ôse ya bôt ô ne nsolan.
Ve nge wo, ô beʼe jôé mone Beyude, ô yeʼe atiñ a tabe mebun e be Zambe wôé, 
wo wo yeme nkômbane wé, wo, amu ô nga yéʼé ane metiñ, wo yeme kandé jôm é ne foʼo nyaa. 
Wo wo liti na ô ne nliti zene mindindim, éfufube ya ba be ne dibi été, 
ô ne ñyeʼele bedimi mam, a ñyeʼele ayôme bongô. Wo ô bili édoʼo ñyemane benyaa mejôô ja so metiñ été; 
ajô te, wo wo yeʼele môte mfe, ve te yeʼele womien! Wo yeʼele bôte na te wup, ve womien ô wubuk! 
Wo tyili bôte mboone mejian , ve womien ô boʼo mejian ! Wo vini nkañane bezambe befe, ve ô nyoñe biôme ya menda me zambe map. 
Wo bo mebun amu ñyemane metiñ, ve wo biasé Zambe amu ntyamane metiñe wôé. 
Ve aval ane e ne ntilane na: Jôé Zambe e ne mbiasebane be meyoñe bikuu amu mia. 
Teke bisô, ntyiʼiban atyel ô ne mfi, nge wo baʼale metiñ. Ve nge wo tyame metiñ, ntyiʼiban atyele wôé été, ô ne fe ane môt a ne nsôso. 
Ve nge môt a ne nsôso, a baʼale metiñ, ye nsôsole wé wo ye bo te lañebane nye ane ntyiʼiban atyel? 
Nyô a ne nsôso mfaʼa minsôn ve a baʼaleʼe metiñ, a ye ve wo mekua, e wo ô bili kalate metiñ, ô too fe ntyiʼan atyel e minsôn, ve ô tyame metiñ. 
Ajô te saa melitane ya atan e mme ma bo mfañe mone Beyude, nge ndeme ntyiʼan atyele ya minsôn ja yené a mis, nje é ne jôm ébien ntyiʼan atyel ô né. 
Ve jôm é ne nsolan nje é ne mone Beyude a, ntyiʼan atyel ô ne wu ya nlem , e wu wo so Nsisim, sake metiñ, nyôlé ate a ne môt a nyoñe meseʼesa saa be bôt, ve be Zambe.
Mekômbaʼa ya kômbô mone Beyude me ne ñhe vé? A mfi ya ntyiʼane atyel ô ne jé? 
E ne beta mfi mimfaʼa abui! E jam ôsu na: E mbe Zambe a nga taté liti minsolane mi mame mié. 
Nde jé, nge bevok be nga bo te buni, ye ayete minleme dap da ye bo mbaʼalane bilate Zambe momo? 
Teke bebé! Zambe a yiane yené ane nyô benya mejôô, a môt ase ke nlaa minsos. Aval ane e ne ntilane na: Wo yiane yené zôsôô mfaʼa ya nkobô wôé, a dañ éyoñ ba tyiʼi wo ajô. 
Ve nge ékotekote jangan nje ja bo na zôsôa Zambe a ngônôbô, bia ye jô aya? Ye Zambe a ye bo tee bijô éyoñ a bibi bia ayaa dé été? Ma kobô aval ane bôt be ne simesan. 
Ve e nji bo nalé. Amu nge e ne nalé, Zambe a ye tyiʼi si nyô mejô aya? 
Amu nge duma Zambe da so amu minsos miam, ma ye beta nyoñe mekua aval ane mbo abé aya? 
A na, jé é nga ye kame bia na bi bo abé éyoñ a ne na, mvaé ja ye suʼulan, aval ane bebôte bôte mejô ba futi bia bifia anyu? Bôte bete ba yiane mekua! 
Nde jé, ye e ngenane beta mfi na môt a bo ve mone Beyude ane bia? Teke bebé. Amu bi maneya liti na bese: Beyude a Begrék, be ne éjôé abé si. 
Aval ane e ne ntilane na: Teke zôsôô môt éziñ a né, teke ve wua wua.
Tekeʼe môt a ne fek, teke wua a jeñe Zambe.
Bese be ntoo ndaman a nzametan amu abé . Teke môt éziñ a bo mvaé, teke wua wua.
Bingoñe biap bi ne beyôyoo mesoñ. Ba miase minsos a ôyeme viap. Nsul akpwe ô ne biyaé biabe si.
Menyu map me ne njalan a biyoʼé bi ne ayô.
Mebo map me ne avôle ya ke kuli metyi.
E ntuʼulane mam a bidim bi ne ôsu ya mezene map.
Ve be ne te yem e zen é ne mvoʼé .
Teke nkoone Zambe woñ ôsu viap.
Amu bia yeme na, e mame mese metiñe ma jô, ma jô me mfaʼa ya ba be nee metiñe si. Nde anyu ese da ye diban, a si nyô ése é nyoñe mekua asu Zambe. 
Amu ajô te teke môt a ye kabe asu dé amu mbaʼalane metiñ. Mvolane metiñ ô ne ve na be yem abé . E ne été na, metiñ ma bo môt a yeme na a boya abé .
Ve éyoñe ji, te late lat a metiñ, zôsôô Zambe a maneya yené. Metiñ a bekulu mejô ba kale nye. 
A ne e zôsôô Zambe a so e be Krist Yésus, mfaʼa ba bese ba buni. Amu nkandan ô nji bo. 
Amu bese be nga bo abé , a be ne nsubane duma Zambe. 
Ve ba kabe zesé, a mvam , amu ésaé nkôtan , njalane be Krist Yésus. 
Nye ate a nga ve a bo metunaʼa a metyi mé, a zene mbunan, ane a ye liti jôme zôsôô a mbe, amu a nji ve abé ya melu kôa melep , 
melu njibane wé. Ajô te a liti zôsôô wé e zia biyoñe nyô, a nyiñ a mbunane be Yésus. 
Nde ye jam éziñe ya bo de mebun e ne? Teke bebé, e too ane jé? Ye mimboone mi mam? Teke foʼo jôm, foʼo ve amu mbunan. 
Bia liti ne sañesañ na: Môt a kabe amu mbunan, saa amu mimboone mi mame ya metiñ. 
Amu nge sa nalé, ye Zambe a ne ve Zambe Beyude étam? Ye nye a nji bo Zambe bikuu? Yaa! A ne fe Zambe bikuu. 
Eyoñ e ne na, nye étam a ye kale ba be ne mintyiʼane metye a zene mbunan, a kale fe ba be ne minsôso ve a zene mbunane fe. 
Nalé a jô aya, ye bia vaa metiñe mfi wop? Momo, ke bia yemete yemete me.
Nde bia ye jô aya ajô mvamba wongan Abraham? Jé nje a nga nyoñ a zene minsôn? 
Nge Abraham a nga kabe amu mimboone mi mam, wôna a bili éfia ya bo je mebun, ve saa ñhe asu Zambe. 
Yaa, ntilan wo jô jô aya? Wo jô na: Abraham a nga bi mbunan mfaʼa Zambe, ane ô nga lañebane nye zôsôô . 
Amu môt a bo ésaé, e maʼane mé me nji lañeban ane mveane mvam , ve aval ane jôm é ne énjé a yiane nyoñ. 
Ve mfaʼa môt a nji bo ésaé, ve buni môt a kale mbia môt, mbunane wé wo lañebane nye zôsôô . 
Amu nalé David a kobô ajô môte Zambe a lañe zôsôô , saa amu mimboon mi mam, vôm a jô na:
Ebotan a ba bikotekot biap bi ntoo njaman , a mam abé map me nto mbutan;
ébotan a môt, nyô Nti a ye bo te taʼasan abé .
Ye ébotane ji é ne ve asu ba be ne ntyiʼibane metye, ye é nji bo fe asu ba be ne minsôso? Bia jô na: Mbunan Abraham ô nga lañebane nye mfaʼa zôsôô . 
Ve nsili ô ne na: E nga bobane nalé a za zene? Ye ôsusua, ye mvuse ntyiʼan atyele wé? Sa mvus ve éyoñe te a ngenane te tyiʼiban atyel. 
Ve ndeme ntyiʼan atyel é nga vebane be nye aval ane sitame zôsôô a nga nyoñ amu mbunan, éyoñ a nga to nsôso. Ajô te ñhe a nga boban éyoñe jia jia ésaa bebuni bese be ne minsôso, ane zôsôô ke a ne lañebane be be, 
a bebuni be ne ntyiʼibane metye, mbe bete, saa ve amu be ne bôte ya mvoñe bôt é ne ntyiʼibane metyel étam, ve amu ba baʼale fe mbunane ésaa wongan Abraham, te yen a za tyiʼiban atyel.
E ne bebela: saake amu mbaʼalane metiñ, vʼamu zôsôô a so amu mbunan, nde ngakaʼa ya nyoñe si ane ngap é nga veban e be Abraham a e mvoñe bôte jé. 
Nge amu mbaʼalane metiñ nde ba bo benyoñe ngap élik, wôna mbunan wo volô jé, a zen éte, ngakaʼa é ne momo. 
Amu metiñ ma dutu ayaa. A vôme metiñ me nji bo, ntyamane metiñe ke ô ne momo. 
Ajô te ngakaʼa é nga veban amu mbunan, nde ja ye bo mveane zesé Zambe mfaʼa mvoñe bôt Abraham ése, sa mfaʼa ba ba ve metiñe mewôk étam, ve nalé fe mfaʼa ba bese ba buni, aval ane Abraham a nga buni, Abraham a ne ésaa bia bese, 
aval ane ntilane wo jô na: Me nga bo wo ésaa meyoñe me bôt abui. A ne ésaa wongan asu nyô a nga buni; e Zambe a wômôlô miñwuan a bo biôm bi ne momo na bi tabe. 
A ntabane ndi nleme mfaʼa jôme môt a mbe te ngule ya veʼe feʼe ya tabe je mebun, ve nye, a nga buni, a suʼulane bo ésaa meyoñ abui, aval ane njôane wuna na: Nalé e mvoñe bôte jôé ja ye bo. 
A nji bo bisô amu nyôle jé, akôsa bo a ntoo bebé ntete mimbu a minga wé Sara, wua ane nyô mbôk, be mbe ane miñwuan mfaʼa miaé. 
Be nji sôane ngakaʼa Zambe. Ve be nga bo ngule minlem, amu mbunan a ve Zambe duma. 
Be mbe njalan a ndi nleme na e jame Zambe a tiñetiya, a bili ngule ya tôé de. 
Amu ajô te mbunan ôte ô nga lañebane nye mfaʼa zôsôô . 
Amu na, sa ve mfaʼa wé étam, nde ntilan wo jô na: E nga lañebane nye. 
Ve nalé fe mfaʼa wongan, bia bete mbunan wo ye fe lañeban, amu bia fe bia buni nyô a nga wômôlô Nti wongan e miñwuan; 
nyô a nga wu ajô minkobane miangan a wômô mfaʼa mekabe mangan.
Amu bia lañeban ane bezôsôô be bôt amu mbunan, bia be Zambe bi ntoo mvoʼé amu Yésus Krist Nti wongan. 
E be nye, a zene ya mbunan, bi mbili anyiin e mvame Zambe a tabe je été. A bi bili mevak me ndi nleme ya étôtoʼo Zambe. 
A fe na, jaʼan e mintaé miangan été, bi bili ndi nlem a mbunane na, mintaé mia kôʼôlane njiban, 
a njiban wo ve ngul e meveʼele été; a njibane meveʼele wo biaé ndi nlem . 
A ndi nlem é ne te soo mejôbaʼane, amu nyeʼane Zambe ô nga miaseban e minleme miangan, a Mfufube Nsisim a nga vebane be bia. 
Yaa, éyoñe te bi ngenan atek, Krist a nga wu asu mbia be bôt éyoñ é mbe ntiñetan. 
E ne ayaé na, môt a wu ajô zôsôa môt. Ndôʼôtô môt a ne jibi wu ajô mbamba môt. 
Ve Zambe a liti abim avé a nyeʼe bia vôme nyôna na: éyoñe te bi ngenane bebo mam abé , Krist a nga taté wu amu ajô dangan. 
Nge bi mbili mekabe éyoñe ji amu metyi mé, biyoñe tañeya bia ye bo ngule ya saʼale ayaa Zambe. 
Bi nga too besiñ be Zambe, ve bi maneya bo élat a nye, a zene ya awu mone wé, biyoñe tañeya, éyoñ bi ntoo nlatan a nye, bia ye nyiiban amu ényiñe jé. 
A fe na, bi nto mebune be Zambe amu Nti wongan Yésus Krist, amu jôé dé, bi nga bo élat bia be Zambe.
Ajô te, aval ane abé e nga nyiine si nyô amu môte wua, a amu abé te, awu e nga zu. Amu nalé, awu e nga kui e be bôt bese, amu bese be nga bo abé . 
Valé Zambe a ngenane te ve Môze metiñ, abé e nga too si nyô. Ve mbôle metiñ me nji tabe, Zambe a nji leb abé . 
Ve da, ataté Adam a kui Môze, awu e nga too, jaʼane be bôt be nji bo aval abé Adam a nga bo, nye a mbe éveʼelaʼa nyô a nga yiane zu e melu ôsu. 
Ve akôsa bo nalé, mveane mvam ô voʼo veʼane wu nleban. Amu zene nyôna na, nge amu abé môte wua, awu e nga zu e be bizuʼu bi bôt, abim avé mvam Zambe, nyô é nga vebane be môte wua, Yésus Krist, ja ye veban abui abui e be bizuʼu bi bôt. 
Nalé fe na mveane zesé Zambe wo selan abé môte wua a mam ma tôñ été. Ntyiʼan ajô wo suʼulane mekua, ve minkoban abui amu mveane mvame Zambe, môt a suʼulane kabe. 
Amu nge amu nkobane môte wua, awu e nga zu jôô, abim avé ba ba nyoñ abui mvam a mveane zôsôô e be Krist étam étam, ba ye jôô ényiñ été. 
Tyiʼibi na, amu nkobane môte wua, bôte bese be nga nyoñe mekua, avale te fe amu mboone zôsôô môte wua, mekabe ma ve ényiñ e be bôte bese. 
Amu melo me môte wua, bizuʼu bi bôt bi nga bobane bebo abé , avale te fe amu mewôʼô me môte wua, bizuʼu bi bôt bia ye kabe. 
Metiñ me nga zu ane minkoban mia ye bo abui. Ve vôm abé e nga bo abui, vôm ate mvam é nga dañedañ. 
Nalé ate, aval ane abé e nga jôô a kui awu, nde te amu zôsôô , mvam ja jôô asu ényiñe ya nnôm éto, amu Yésus Krist Nti wongan.
Bia ye ñhe jô aya? Ye bia ye ke ôsu a tabe abé été nde mvam ja ye nenenen? 
Teke foʼo bebé! Da ye bo aya na, bi too miñwuan mfaʼa abé , bi beta fe vebe mfaʼa abé ? 
Nge na, ye mia dimi na nge bia bese bi nga duban e be Yésus Krist, nalé a ne na, bi nga duban awu dé été? 
A zene ya nduban awu dé été, e ne na, bi nga jambe bia be nye. Nalé ate, aval ane Krist a nga wômô ñwuan, étôtoʼo Esaa été, bia fe bia yiane nyiine mfefé ényiñ. 
Amu nge e ne foʼo nalé na bi nga tuʼa lat ngume nlatan a fulan awu dé été, da ye fe bo nalé mfaʼa ñwômane wé. 
E ntukaʼa wôʼan ajô di: nnôme môte wongan ô nga tyeléban élé a nye, nde nyôle abé nyô ja ye ndaman, ane bia ye bo te fe bo belo bʼabé. 
Amu na, e nyô a wuya, a kôlôya éto ôlo ya abé . 
Ve nge bi wuya bia be Krist, bia buni na bia ye fe nyiñ bia be nye. 
Bia tuʼa yeme na, ñwômane miñwuan, Krist a nji fe wu. Awu e nji fe jôô nye. 
Amu ñwuan a nga wu, a nga wu mfaʼa abé éyoñe jia ya biyoñe bise. Wôna mfaʼa ényiñ, a vee mfaʼa Zambe. 
Avale te fe mia, yenane miabebiene na mi ne miñwuane mfaʼa abé , a bevevee, amu Zambe, e be Yésus Krist. 
Jeñane ñhe na, abé e bo te beta jôô e biwuwua menyôle bienan été a bo mia na mi ve mbia minkômbane mié mewôk. 
Te belane bibuʼa bienane mfaʼa ya bo abé , aval ane bikpwelé bia bo ékotekot. Ve aval ane bevevee be bôt ba so miñwuan, boʼone Zambe ésaé a belane bibuʼa bienan ane bikpwelé bi zôsôô . 
Amu na, abé da ye bo te fe jôô mia, amu mi nji fe bo metiñe si, ve e mvame si.
Nde jé? Ye bia ye bo abé amu bi nji bo metiñe si, ve mvame si? Teke bebé! 
Ye mi nji yeme na, éyoñ mia bo mia bebiene bebo bisaé môt éziñ, aval ane belo mfaʼa ya ve nye mewôk, mi ne belo bé, nge a nji bo belo bʼabé da kee mia awu été, wôna belo mewôk ma kee mia e mam me zôsôô été. 
E mvaʼane Zambe akéva! Amu vôme mi nga to belo bʼabé, mi nga ve éveʼela ya nyeʼelan mi nga nyoñ mewôʼô ma so nlem . 
Nde amu mi kôtébaneya éto belo bʼabé, mi ntoo belo be zôsôô . 
Ma kobô ane môt, amu ateʼe denane ya minsôn. Aval ane mi nga belane bibuʼa bienan ane belo be mam me ne mvin a nzametaʼane, mme ma suʼulan ébiasé mfaʼa Zambe, avale te fe belaʼane bie ane belo be zôsôô , nye ate a kee mia vôme ya bo mia mfuban . 
Eyoñe mi nga too belo bʼabé, mi nga too beti mfaʼa mam me ne zôsôô , 
za avale bibuma mi nga wum éyoñe te? Eyoñe ji mia wôʼô bie ôson, amu asuʼulane ya été e ne awu. 
Ve éyoñe ji, amu mi ntoo nkôtane mfaʼa éto belo bʼabé, mi ntoo belo be Zambe, a mia wume bibuma bia kee mia e mfuban été; asuʼulane dap e ne ényiñe ya melu mese. 
Amu maʼane mʼabé me ne awu, ve mveane zesé Zambe, ô ne ényiñe ya nnôm éto e be Yésus Krist Nti wongan.
Nge na, a bobejañ, ma kobô ba ba yeme metiñ: ye mia dimi na, atiñ da jôô môt ve nté a ngenan a vee? 
Aval ane nga fame, nté nnôm a vee, a ne metiñe si e be nye. Ve nge nnôm a wôé, a nji fe bo metiñe ya aluʼu te si: 
nalé a ne na, nté nnôm a vee, nge a luʼu fame fe, a ye lobane na minga mejian . Ve nge nnôm a wôé, a luʼu fame fe, a ye bo te fe lobane minga mejian , amu a nji fe bo e metiñe ya aluʼu te si. 
Avale te mi né, a bobejañ. Amu mi nga wu mfaʼa metiñ, amu mi ne nlatan a nyôle Krist, nye a nga wu e señe jenan, nde mia ye bobane ba be môte mfe, nye a ne nyô a nga wômô miñwuan; nde bia ye wume bibuma mfaʼa Zambe. 
Ya! Eyoñe bi nga too e minsôn, minkômban mi ne abé mia belane metiñ, bi nga bo ésaé e bibuʼa ya menyôle mangan, ndembene bi wume bibuma bia kee bia awu. 
Ve éyoñe ji, amu bi kôtébaneya mfaʼa metiñ, bi ntoo miñwuan e be jôm bi nga too minkôme mié, ajô te bia bo ésaé e mfefé éjôé ya Nsisime si, saa fe éjôé éto belo ya metiñe si.
Nde bia ye jô aya, ye metiñ me ne abé ? Teke bebé! Amu me nga yen abé ve amu metiñ. Me mbe te ngule ya yeme miñyamete, nge metiñe me nga ye bo te tyili miñyamete. 
Ve abé e nga yen atyebe ya futi fulu miñyamete mevale mese e be ma, a zene metiñ. Amu nge ntee metiñ, ve abé e ne éwuwua jôm. 
Me mbe me nyiñik melu mvus tee metiñ. Ve éyoñe metiñ me nge so, ane abé ke e nga vebe, ve ma me nga wu. 
Eyoñe metiñ ma yiane kee ma ényiñ e nga yené mfaʼa wom na me ke awu. 
Amu abé e nga yen atyebe, ane e nga duʼu ma a zene metiñ. A amu me, e nga kee ma awu été. 
Ajô te metiñ me ne mfuban a memvinda me ne fe zôsôô a mvaé.
Nde, ye jôm é ne mvaé é vianeya té awu mfaʼa wom? Teke bebé! Abé nde e nee ajô. Mbelane e nga belane jôm é ne mvaé, nde e nga kee ma awu été, ajô te da ye tuʼa yené abé a litibane foʼo abim avé abé e ne angôndô a zene memvinda. 
Yaa, bia yeme na, metiñe me ne jôme Nsisim, ve ma, me ne minsôn, nkuaban ane ôlo abé. 
E ne foʼo na, me nji wôʼô jame ma bo. E jame ma kômbô bo, me nji bo de. Ve jame ma vini nde ma viane bo. 
Nde, nge jame me nji kômbô nde ma bo, wôna ma kañese metiñe na me ne mvaé. 
Nalé ate, saa mamiene ma bo de, ve abé e to e be ma. 
Amu ma yeme na, e be ma, e ne na, e minsône miam été, mvaé é nji bo. Nkômbane ya bo mvaé ñwô ô ne be ma, ve saa ngule ya bo je. 
Amu saa jam e ne mvaé ma kômbô bo, nde ma bo, ve abé me nji kômbô bo nde ma viane bo. 
Nalé ate, nge jame me nji kômbô bo nde ma bo, saa ma ma bo de, ve abé e too be ma. 
Ma yen atiñe dina na, ma ma kômbô bo mvaé, ve abé nde e ne be ma. 
Ma nyeʼe atiñe Zambe e mone môte ya nleme wom été. 
Ve e bibuʼa biam été, ma yen aval atiñ afe, nde da wosane atiñe ya nleme wom wo kañese. Atiñe te da bo ma mbôʼô atiñe ya abé e ne bibuʼa biam été. 
Akaʼa éngôngole môte me né! Za a ye vaa ma e nyôl awu nyôna été. 
Akéva e boʼo e be Zambe, amu Yésus Krist Nti wongan. Ajô te, me ne mbo ésaé atiñe Zambe e nleme wom, ve a minsôn, me ne mbo ésaé atiñ abé.
Ajô te éyoñe ji, mekua me nji fe bo e be ba be ne be Krist Yésus. 
Amu atiñe Nsisim ényiñ e nga vaa ma atiñ abé a awu. 
E jam e mbe ayaé mfaʼa atiñ , amu ateʼe ya minsôn, ve Zambe a nga bo de, vôm a nga lôme Mone wé a zu nyoñe mbia nyôle wongane ya minsôn, a bo étyiʼa mfaʼa abé . A nga ve abé mekua e minsôn été. 
Ajô te zôsôô , ane metiñe ma sili, a ye jalébane be bia, bia bete bi nji wulu a minsôn, ve a Nsisim. 
E ne été na, e ba be ne éjôé minsône si, ba tôñe mame minsôn. Ve ba be ne éjôé Nsisim si, ba tôñe mam me Nsisim. 
Enyiñe minsôn ja suʼulan awu, ve ényiñe Nsisim ja suʼulan ényiñ a mvoʼé . 
Amu ôsimesane mboone mame minsôn wo siñe Zambe. O nji ve nkômbane Zambe mewôk, a ô nji bi ngul éte. 
A ba be ne éjôé minsône si be voʼo yene mvaé e mise me Zambe. 
Ve mia, mi nji fe bo éjôé minsône si, ve e ji Nsisime si. Eyoñ e ne na, Nsisim a too e be mia été. Nge môt éziñ a nji bi Nsisime Krist, a nji bo éñwé. 
Nge Krist a too e be mia, akôsa bo na menyôle menan me ne jôm awu a abé , ve Nsisim ô ne ényiñ e be mia amu zôsôô . 
A nge Nsisime nyô a nga wômôlô Yésus miñwuan ô too e be mia, nyô a nga wômôlô Yésus Krist miñwuan a ye fe ve biwuwua menyôle bienan ényiñ a zene Nsisime wé ô too e be mia.
Ajô te ñhe a bobejañ, bi bili mvôla, saa mfaʼa minsône na bi nyiñ ane nkômbane minsôn ô né. 
Amu nge mia nyiñ aval ane minsôn mia yi, mia ye wu. Ve nge mia wôé mbia mimboone mienane ya nyôl amu Nsisim, mia ye nyiñ. 
Amu ba bese Nsisime Zambe wo wulu be, mbe be ne bone be Zambe. 
Mi nji nyoñe Nsisime wo bo mia belo a beta ve mia woñe minlem, ve wu wo ve mia éto bon , a ñwô ôte bia yôtane na: Abba! Tate! 
Nsisime te ôbien wo kate Nsisime wongane na, bi ne bone be Zambe. 
A nge bi ne bon , wôna bi ne benyoñe ngabe ya élik, benyoñe ngabe bʼéliʼi Zambe, bia be Krist. Nge bia nyoñe ngabe mintaé mié, bia ye fe nyoñe ngabe étôtoʼo jé.
Ma tuʼa yeme na, mintaé ya éyoñe ji mi ne te veʼan a étôtoʼo ja yiane litibane be bia. 
Amu bitétéa bia yange a abui évevé, nlitane bone be Zambe. 
Amu bi nji vañe ke éjôé ngule momo si, ve a ngule njôane nyô a nga kañese na e bo nalé. Bi bili ndi nlem , 
amu bia ye vas éto ôlo éndaman, mfaʼa ya nyoñe ngab éto fili, a étôtoʼo bone be Zambe. 
Bia yeme na, bitétéa bia tat éyoñe ji, a wôʼô mintaé aval ane mi nkôʼôlane mie. 
Saa ve bie étam, ve bia bebiene fe, e bia bi bili bembômô bibuma be Nsisim, bia tat e minlem été, bi yangeʼe nyoñan éto bon , a nkôtane nyôle jangan. 
Amu bi nga nyiibane foʼo, ve ô ngenane ve ajô ndi nlem . Amu na, za a tabe ndi nlem a jôm a lôô a mis? Nyenane ya yene jôme môt a too je ndi nlem ô nji fe bo ndi nlem . 
Ve ntabane ndi nleme mfaʼa jôm bi nji yen, ô ne ajô ya yange je a abui mban a njiban. 
Avale te fe, Nsisime wo volô bia ateʼe dangan été. Amu bi nji yeme yeʼelan ane da yian. Ve Nsisim ôbien wo yeʼelane señe jangan a mintat mi ne teke atoté. 
A nyô a yemelane minlem, a yeme minkômbane mi Nsisim. Bia yeme na, Nsisime wo yeʼelan señe mimfufup, aval ane nkômbane Zambe ô né. 
Mfaʼa ôvok, bia yeme na, mfaʼa ba ba nyeʼe Zambe, mame mese ma fulane suʼulane mvaé; mbe be nga loban ane mbôndane feʼe wé ô né. 
Mbe bete a nga taté yem ôsusua, a telé be be funan éveʼela Mone wé; ajô te, a ye bo ntôle ya bizuʼu bi bobenyañ. 
E ba a nga taté top, mbe bete a nga loon; a ba a nga loone bete, mbe fe a nga kale; a e ba a nga kale bete mbe bete fe a nga wumulu.
Bia ye jô aya mfaʼa mame mete mese? Nge Zambe a ne ngame jangan, za a ye tebe bia e ngame yat? 
E nyô a nga bo te kamane Mone wé émien, ve a nga ve nye asu dangan, a ye bo te ve bia mame mese tyiñe jia a Mone wé ate aya? 
Za a ye boʼolô mintobane mi bôt mi Zambe jam? Zambe, nye a kale. 
Za a ye ve mekua? Yésus Krist a nga wu, a fe na, a wômôya, nye a to mbo nnôme Zambe, a yeʼelan ajô dangan. 
Za a ye kandé bia a nyeʼane Krist? Ye njuk, ye woñ, ye ékpweʼele, ye zaé, ye soé, ye angôndô, ye fansoñ? 
Ane e ne ntilane na: Amu ajô dôé bia wôébane ngume môs . Be nga lañe bia ane betit ba yiane wôéban. 
Ve mfaʼa mame mete mese, bi ne bedañe ya ôsu, amu nyô a nga nyeʼe bia. 
Yaa, me too ndi nleme na: Saake awu, saake ényiñ, nge be éngele, nge bijôé, nge mame ya éyoñe ji, nge ma ya melu ôsu, nge mengule mʼéziñ, 
saake ôyabe yôp, nge édoʼo si, nge ététéa éziñ. Teke jôm ja ye bo nguleya kandé bia a nyeʼane Zambe ô nga yené e be Yésus Krist Nti wongan.
E be Krist, ma kobô benyaa mejôô. Me nji laa minsos. Mone môte wome ya nlem a ne ngaa nalé, e Mfufube Nsisim été. 
Me bili beta ôlun, a mintaé mi ne teke amané. 
Yaa, me nga ye yene mvaé ya bi biyoʼé na mamiene me bo nkandan a Krist amu bobejañ, e ba ya ayoñe dam, mbialan e minsôn été. 
Mbe be ne Israél, benyoñe ngabe ya éto bon , a étôtok a bilat, a mveane metiñ, a bisaé bi nkañan, a mengakaʼa. 
E mbe bemvamba be ne émbap. Nne Krist a nga bialé mvoñe bôt éte mfaʼa minsôn, nye ate a ne mbetane yôp a dañe jôm ése. Zambe a boʼo ébotane nnôm éto. Amen.
Ve nalé a nji bo aval ane nge ajô Zambe da selan. Yaa, e ne été na, saa ba bese be ne mvoñe bôt Israél mbe be ne Israél. 
A na, mfaʼa ya bo mvôʼô Abraham, bese be nji bo bone bé momo. E mvoñe bôt Izak nje ja lobane mvoñe bôte jôé. 
Nalé a ne na, saa ba be ne mbialane minsôn, mbe be ne bone be Zambe, ve ba be ne bone be ntiñetan, mbe ba lañeban ane mvoñ. 
Amu ngakaʼa é mbe avale dina na: Aval éyoñe di, ma ye beta zu e be wo, a Sara a ye biaé mon. 
A saa ve abime te étam, ve nalé fe Rebeka a nga nyoñ abume dé e be Izak émvame jangan. 
Jame ya semé na, bone bete be ngenane te bialé, nge tame bo mvaé nge abé , ve mbôle ya na, feʼe Zambe é tabe, feʼe jé éte nje é nga taté yené, amu fili ntobane wé. A ntoban ôte, ô nji timbi amu mimboon mi mam, ve amu nyô a loon. 
E nga jôbane be nye na: Ntôle wo ye tabe éjôé mone ya mvuse si. 
Aval ane e ne ntilane na: Me nga nyeʼe Yakob, a me nga ben Esô.
Nde, bia ye jô aya, ye ékotekot é ne be Zambe? Teke bebé. 
Amu a jô Môze na: Ma ye mvamame nyô ma kômbô mvamane nye. A ma ye ko éngôngo e nyô ma kombô ko éngôngo. 
Ajô te a nji bo ajô nkômban, nge mveane ngule ya môt, ve ajô mvame Zambe. 
Nalé ate nye ntilane wo jô, mfaʼa Faraoñ na, me nga telé wo, foʼo ve amu na, e ngule jam é yené a na, e jôé dam da ye katebane si ése. 
Ajô te, a mvamane nyô a kômbô mvamane nye, a bo e nyô a kômbô na a bi ayete nlem .
Môt a ye jô na, nge e ne nalé, a beta ve mekua amu jé? Za a ne ngule ya kange nkômbane wé? 
O ne za, wo môt, wo fetane Zambe? Ye Jôm é nga kômbane ja ye jô nyô a nga kôme je na, ô nga kôme ma ana amu jé? 
Nge na, ye mmé meviek a nji bo nti ya mé a éteʼe jé mevieʼe mevok, e mam ma sili duma, e ma mevok, zesé meviek? 
Bi ne jô jé, nge Zambe a nga kômbô liti ayaa dé, a na be yeme ngule jé a nga jôʼé mevieʼe me ayaa, amu abui njibane dé, mme mete me mbe bebé ya jañ: 
nalé, amu na, bôte be yem abui étôtoʼo dé e be mevieʼe me mvam , e mme mete a nga naan, a kôm asu étôtok. 
Bia, bete a nga loon, saa ve ézezañe Beyude étam, ve nalé fe e be bikuu.
Jame te nde a kobô anyu be Ozé na: ayoñe bôt e nji bo éndam, ma ye loone de na, ayoñe dam. A nyô a nji nyeʼeban, ma ye loone nye nyô ma kôme nyeʼe.
A vôm e nga jôban e mfaʼa wobe na: mi nji bo bôte bam, ba ye lobane na bone be vevea Zambe.
Ezayi fe a yôtane na: jaʼane tañe bone be Israél é nga ye bo abima nselek ya mañ, mebukaʼa mme ma ye nyiiban.
Amu Nti a ye tôé nkobô wé ôse a avôl ese si nyô.
Ajô te nde Ezayi a nga taté kulu mejô vôm a jô na: nge Nti ya minsamba mewosan a nga ye bo te liʼi bia mvoñe bôt, bi nga ye bo ane Sodom, bi funaʼane Gomor.
Nde bia ye jô aya? Ve na bikul, e bi bi nji tôñe zôsôô , ve be nga nyoñe nye, e ne na, e zôsôô a so amu mbunan. 
Ve Israél a nga jeñ atiñ e mbe ngule ya ve nye zôsôô , ve a nga tyame metiñ. 
Amu jé nalé? Amu be nji jeñe nye a mbunan, ve be nga buni na, be ne bo zôsôô amu mbaʼalane metiñ. Ane be nga ku akoʼo yôp, 
ane e ne ntilane na: tame yen, ma bôôé e Sioñ été, akoʼo ya kolé ôbak. Akoʼo da kpweʼé bôt. Ve nyô a buni, nye a ye bo te veban ôsone nyôl.
A bobejañ, nkômbane ya nleme wom a meyeʼelan, mfaʼa Zambe bi ne na be nyiñ. 
Amu me ne ngaa na, ba dañe nyeʼe Zambe, ve nyeʼan wop ô nji bo éfufube ya ñyeman été. 
Amu na, éyoñe be nga dimi zôsôô a so be Zambe, a jeñ éñwobe bebien, be nji suu bebiene si, e be zôsôô a so be Zambe. 
Amu asuʼulane metiñ e ne Krist, nde zôsôô a ye veban e be nyô ase a buni. 
Môze émien, a tili ajô zôsôô a so metiñe na: E môt a ye tôñe nye a ye nyiñ a nye. 
Ve zôsôô a so amu mbunan, a kobô na: Te jô nleme wôé été na za a ye bete yôp? Nalé a ye bo aval ane nge wo zuu Krist si. 
Nge jô na za a ye sis édoʼo si? Da ye bo aval ane nge wo vaa Krist ézezañe miñwuan. 
Ve a jô aya? A jô na: Ajô te e ne wo bebé anyu dôé été a e nleme wôé été. Ajô te e ne ajô mbunan, nde te bia kañete. 
Nge wo mem anyu dôé na, Krist a ne Nti; a nge wo buni e nleme wôé été na, Zambe a nga wômôlô nye miñwuan, wo ye nyiñ. 
E ne na; mbunan ya buni e nlem été, wo kee môt e zôsôô été; a mmemane ya mem a anyu, wo kee môt ényiñ été. 
Amu ntilane wo jô na: Môt ase a buni, nye a ye bo te veban ôson nyô. 
Ajô te, nkandan ô nji bo zañe mone Beyude, a mone Grék. Bese be bili Nti wua, nyô a ne abui ésôs, e be ba bese ba loone nye. 
E ne na: Nyô ase a loone jôé Nti a ye nyiñ.
Nde be nga ye loone nye aya, nge be nji buni nye? A be nga ye buni nye aya, nge be nji wôʼô ajô dé? A be nga ye wôʼô de aya, teke nkatefoé? 
A nkatefoé a nga ye kat aya, teke lômban. Amu Ntilan wo jô na: Ngoʼo akaʼa abeñe mebo ya ba ba kañete mbamba mefoé me né. 
Ve bese be nji buni Mbamba Foé. Amu Ezayi a jô na, a Nti, za a nga buni foé jangan? 
Ajô te mbunane wo so nkatane foé, a nkatane foé ô ne nkañetane ya ajô Krist. 
Ma sili na: Ye be nji wôk? Yaa, be nga wôk! Tyiñe jap é nga wôʼé si ése, a mejô map me nga kui mekuʼu ya si nyô. 
Nde ma sili na, ye Israél a nji wôk? Môze a tatéya jô na: Ma ye ve mia minlem mi ne aban , e be bôte bese be nji bo ayoñ. Ma ye sômôlô mia mi yaa nsusuʼu ayoñ. 
A Ezayi a bo ayoʼo ya jô na: Me nga yené e be ba be nji jeñe ma. Me nga liti mamien e be ba be nji sili ma jôm. 
Ve mfaʼa Israél a jô na: Ngume nté môs , me nga sam ayoñ e ne melo a ékange kange mo.
Me nga sili ñhe na, ye Zambe a nga bene bôte bé? Teke bebé! Mamien me ne Israél mvôʼô Abraham, ayoñe Bényamin. 
Zambe a nji ben ayoñe dé a nga taté yem. A na, ye mi nji yem ane ntilan wo jô, vôme Elie a soman Israél e be Zambe na: 
a Nti, be nga wôé bekulu mejô bôé, a tyame metaʼa metunaʼa môé. Ma étam me nga liʼi, a ba jeñ ényiñe jam. 
Ve Zambe a yalane nye aya? Me nga baʼale mfaʼa wom mamien, befame toyini zamgbwa, e ba be nga bo te kute meboñe si asu Baal. 
Nalé fe melu ma, mebukaʼa mʼéziñ me ne fe, aval ane fili ntobane ya mvam é né. 
Nge e ne amu mvam , wôna, a nji bo ajô mimboone mi mam. Amu nge nalé, wôna mvam é nji fe bo mvam . 
Nde bi ne jô aya? E jôme Israél a jeñ, a nji bi je. Ve mintobane mi bôt mi nga bi je. Ve mfaʼa ba bevok, be nga boban ayete minlem,
aval ane e ne ntilane na: Zambe a nga ve be Nsisim ô ne ékôkôt, a mise na, be bo te yen, a melo na, be bo te wôk, a zu kui môse wu.
David a jô fe na: e tawôlô wop a boʼo ôlam a avot, a jôme ya kolé ôbak a melep me ne zôsôô !
E mise map me boʼo dibi akekui ma ku ndim. Boʼo be éyoñ ése na, be vite memvuse map e si.
Nde ma sili na: Ye be nga kolé ôbaʼa na ba ye ku nkuane nkuan? Teke bebé! Amu nkuane wop, nde bikul bi nyiibaneya. Ajô te, ba ye soñelô aban , e nleme Israél été. 
Amu nge nkuane wop ô nga bo afok mfaʼa si nyô, a nsuubane si wop, afoʼo ya e be bikuu, abim avé nyoñane ngabe wop e nyian wo ye dañe soo mvaé.
Nde ma kobô mia bikuu, amu mamien me ne nlôman e be bikuu. Ma liti étôtoʼo ya ésaé jam, 
a ndi nleme jame na, ma ye soñelô aban e minleme ya ba bia be be bi ne mbialan a nyii bevok. 
Nge e ne na, ntebane wop e fefe, ô nga bo élat mfaʼa si nyô, e nyian été wop wo ye bo jé, ke ve ntulan awu a kui ényiñ?
Amu nge bembômô be ne étyi, wôna ngum ébase fe ô ne étyi. A nge ndi ô ne étyi, mintyaé mi ne fe avale da. 
Ve nge mintyaé miziñ mi nga tyiʼiban, ve wo, ôlivié ya fé, ô nga bemban e mintyaé mivoʼo mi nga liʼi ôlivié ya nlame na, wo fe ô nyoñe ngap afoʼo ndi ya nya ôlivié. 
Te bo mebun ézezañe mintyaé. O ne bo ngunguan, ve sa wo ô beʼe mindi, ve ndi ñwô ô beʼe wo. 
Yaa, wo ye foʼo jô na, mintyaé mi nga tyiʼiban amu na me bemban été. 
E ne été nalé. Mi nga tyiʼiban amu bijabô biap, ve wo ô ne été amu mbunan. Te bo mebun, ve viane ko woñ. 
Amu nge Zambe a nga bo te kamane benya mintyaé, avale da a ye bo te kamane wo. 
Ajô te, seméʼé mvame Zambe a ayoʼo dé bibaane; ayoʼo dé mfaʼa ya ba be nga ku, a mvame jé mfaʼa wôé. Ve nné ane wô wo tabe e mvame te été, nalé momo, wo fe wo ye tyiʼiban. 
A be, nge be nji langan e te buni wob été, be fe ba ye bemban. Amu Zambe a bili ngule ya beta beme be. 
Nge wo ô nga vas, ôlivié ya fé, nye ate ô nga too amu abialé, ô nga viane bembane nya ôlivié, nye ate ô nji bo, amu abialé dôé, kô fé be ba ye bemban ôlivié wop be nga beme été amu mbialane wop.
A bobejañ, me nji kômbô mi dimi ndimba jame nyô, a za bo na mia ye nyoñe miabebien ane mimfefek. Ayete nleme bevoʼo ya Israél, da ye tabe akekui bôte ya bikule bese be maneya nyiin.
Nalé Israél ase a ye nyiiban aval ane e ne ntilan na: nkôté bôt a ye so Sioñ. A ye vaa mam me nji bo mam me Zambe e mvôʼô Yakob été.
Elate te, nje bia be be bia ye bo, éyoñe ma ye vaa mam abé map.
Mfaʼa Mbamba Foé, be ne besiñ amu mia. Ve mfaʼa ntoban, be ne minkpwek, amu beésa bap. 
Nalé amu mimvean a nloone Zambe bi se ngule ya bo momo. 
E ne été na, e melu mvus, mi nga bo Zambe melo. Ve éyoñe ji, amu melo map, mi nga koban éngôngol. 
Avale te fe be boya melo éyoñe ji, nde nkoon éngôngol ô nga zu e be mia, wo ye fe zu e be be éyoñe jap. 
Amu Zambe a feteya bôte bese e melo si, asu ya liti bese e mvame jé. 
Akaʼa édoʼo abui afoʼo ya fek a ñyemane Zambe bi né. Mintyiʼane mié mi ne teke afasé, a mezene mé me ne ayaé ya yemelan. 
Ane mintilan mia jô na: Za foʼo a nga yem ôsimesane Nti?
Nge na za a mbe mbôndé mefeʼe wé?
A fe na, za a nga taté ve nye jôm éziñ nde a ye nyoñe maʼan mvus éte?
Ajô te a bobejañ, ma yeʼelane mia, amu nkoon éngôngole Zambe na, mi ve menyôle menan ane vevee étyiʼa, étyi e ji Zambe a yene mvaé. Nalé ate a ye bo nkañane wônan wo yian. 
Te mia vu si ndôn ya melu ma. Ve boʼone mveñesan, zene ya tyendé ñyemane wônane mfaʼa ya yemelan jé é ne nkômbane Zambe. Nalé nye ane mvaé a nya mvoʼé e mise mé.
Amu mvam é nga vebane be ma, ma jô môt ase ya be mia na: A bo te simesan émien a lôte nné, ve simesan aval ane mfefek, te bo énguñ; môt ase aval ane abime mveane Zambe a nga ve nye e né. 
Amu bi ne bibuʼa abui, e nyôle jia été. A bibuʼa bise bi nji bi aval ésaé da. 
Avale te bi ne abui, ve bi too nyôle jia e be Krist. Bi too bibuʼa, jia a ji évok, môt ase ngabe jé. 
A bi bili mvean aval a ne mvam é nga veban e be bia. Ye ô ne wu ya kulu mejô? Belaʼane wô a mbunan. 
Ye môte wua a bili mvean ésaé? A boʼo ésaé. Ye mfe a bili mveane ya yeʼele? A yeʼeleʼe. 
Aval ane mfe, e wu ya leb, a lebek! Nyô a ve a vaʼak a ésôs. Nyô a jôô, a bômbôʼô évevé ya jôô. Nyô a ko bôt éngôngo, a boʼok a mevak. 
Nyeʼan ô boʼo te meduʼan. Mataʼan abé beta mmatan; kabetaʼane mbaa be mam. 
Nyeʼane ya bobenyañ ô late mia wua a nyô mbok. Bômbaʼan évévé ya semane mia mia. 
Boʼone Nti bisaé ayôñ e ne tee njem été, e Nsisim wo kundi été. 
Vaʼan e ndi nlem été, jibaʼan e biyoñe bi ôlun, a bo mbane meyeʼelan été. 
Mi volaʼane mimfufup mi ne mebua été, jikaʼa boon anyep. 
Botaʼan a te yoʼan. 
Vaʼan a ba ba vak, yian a ba ba yi. 
Boʼon ôsimesane wua, wua a nyô mbok. Saʼalane beta binyiñ, keʼane minleme mienan e mam me ne si. Te yenane miabebien ane mimfefek. 
Te butane môt abé a abé . Bômbaʼan évevé ya bo bôte bese mvaé. 
Nge e ne ngule ya bo, aval ane da yiane mia, tabaʼane bôte bese mvoʼé . 
Te kunane miabebien a bôte ma nyeʼe, ve jôkaʼan ayaa Zambe e bo ésaé. Amu e ne ntilane na: Akunaʼa e ne éndam, ma ma ye yaʼane bôt, nalé Nti a jô. 
Ve nge nsiñe wôé a wôʼô zaé, vaʼa nye bidi. Nge a wôʼô évé, vaʼa nye jôme ya nyu. Amu a mboone te, wo kutane nye maʼa me nduan e nlô yôp. 
Te jôʼé na abé e dañe wo, ve dañe abé a mboone mvaé.
Môt ase a suʼu émiene si e be ba ba jôô. Amu teke éjôé é né, nje é nji so e be Zambe. A e bi bi né, bi ne ntelane wé? 
Ajô te môt a wosane njôô, a kañge ntaʼane mam, aval ane nkômbane Zambe ô né. Avale bôte te da dutu mekua e be bebien. 
E ne été na, bejôô be nji bo éko woñ éyoñe môt a bo mvaé, ve éyoñe môt a bo abé . Ye wo kômbô bo te mate njô bôt, boʼo ñhe mam me ne mvaé, a wo ye nyoñe meseʼesaʼa mé. 
Amu a ne mbo ésaé Zambe asu mvaé jôé. Ve nge wo bo abé , wôna ko woñ, amu a nji beʼe nkpwaté mekôn ébeʼe beʼe. Aval ane mbo ésaé Zambe, a kun, a liti ayaa e be mbo abé . 
Amu ajô te e ne mvaé ya bo mewôk, saa amu woñe ya meleb étam, ve amu ajô mone môte ya nleme fe. 
Nalé ate mia yaʼane toya . E bôt ba nyoñe nye, be ne nlômane Zambe, asu ya tuʼa bo ésaé te. 
Nde vaʼane môt ase jôm é ne énjé, toya , e be nyô a yiane nyoñe toya, tas, e be nyô a yiane nyoñe tas, woñ, e be nyô ba yiane ko woñ, ésemé, e be nyô a yiane nyoñ ésemé.
Te biane môte mvôla, vengevenge ve mvôla nyô na mi nyeʼesane mia mia. Amu nyô a nyeʼe môt a ne nye bebé, a jaléya nkômbane ya metiñ ne lut. 
E ne été na, metiñ aval ane: te bo mejian , te wôé môt, te nyamete, a ma mevoʼo mese, ñwômesane ya mese, ô ne éfia jina été na: Wo ye nyeʼe môt a ne wo bebé ane wo nyeʼe womien. 
Nyeʼan ô ne te bo môte mfe abé . Ajô te nyeʼan ô ne mboone metiñ ô ne ngum.
Mia yem aval éyoñ avé nde bi ntele di: awolo ya vee ôyo wônan nde di. E ne été na, e môse wu, nyiane wo dañe bia bebé a lôte éyoñ bi nga buni. 
Alu e ntoo abui, môse ñwô ô ntoo bebé. Nwuʼane mimboone mi mame me dibi e fé a, e njaane biôme mewosane bi éfufup. 
Nwulaʼane zôsôô , aval ane a môs , saa e mbia ndian a e nsoʼone bilam, saa ébamba a e mbia bivôé, teke mintañete nge aban . 
Ve mi jaane Nti Yésus Krist, a te veane miabebien e mame ya minsôñ, amu ajô ya jalé mbia minkômbane mienan.
Nyoñane nyô a ne atek e mbunan été. A te veane nye mekua mfaʼa ya asimesane dé. 
Mbunane môte wua, wo ve nye ngule ya di jôm ése. Ve môte mbok, amu atek, a di ve bijebejeba. 
Nyô a di a boʼo te biasé nyô a ne te di. A nyô a ne te di a boʼo te biasé nyô a di, amu Zambe a nga kañese nye. 
O ne za wo tyiʼi éza mbo ésaé ajô? Nge a ku, nge tebe, e ne ajô masa wé. A ye tebe ngu amu Nti a bili ngule ya telé nye. 
Môt éziñ a kandé mimôs, mfe ki a lôô mis avale da. Môt ase, e ntyiʼan ô ne éñwé été, a boʼo njalan a mbunan. 
Nyô a kandé mimôs, a bo de mfaʼa Nti: nyô a di jôm ése, a di mfaʼa Nti: e ne été na, a ve Zambe akéva. 
Nalé fe na, teke môte wua ya be bia a nyiñ a émien, a teke môt éziñ a wu mfaʼa wé émien. 
Amu nge bia nyiñ, bia nyiñ amu Nti, a nge bia wu, bia wu e be Nti. Ajô te jaʼane bia nyiñ, nge wu, bi ne ba be Nti. 
Amu Krist a nga wu a beta wômô, amu a ye bo Nti miñwuan a nyô bevevee. 
Ve wo, amu jé wo ve monyoñ mekua? A wo, amu jé wo biasé monyoñ? Yaa, e ne été na, bia bese bia ye tebe asu éto ntyiʼane mejô Zambe.
Amu e ne ntilane na: ane me vee, nalé Nti a jô, aboñ ese da ye kutubane si asu dam, a ôyem ôse wo ye ve Zambe duma.
Ajô te môt ase a ye yalan ajô dé émiene be Zambe.
Ajô te e mboʼone te veane wua a nyô mboʼo mekua. Ve bi tyiʼi na, môt a bo te bôôé monyañe jôme ja kolé nye ôbak nge kpwéé nye. 
Ma yem, a ma tuʼa buni amu Nti na: Teke jôm é ne mvin e be ébien, ve jôm é ne mvin e mise me môt a yene na é ne mvin. 
Nge wo di bidi biziñ bia ve monyoñ ôlune nlem , ô nji fe wulu ane da yian e nyeʼan été. Tabeʼe ntyele na, nyô Krist a nga wu amu ajô dé, a jañ amu ndiane wo di zesé bidi. 
E mvaé jenan é boʼo te toteban abé e be bôt. 
Amu éjôé Zambe é nji bo ndian a nyuan, ve zôsôô , mvoʼé a mevak e mfufube Nsisim été. 
Mboone Krist ésaé, avale te, ñwô ô ne mvaé e be Zambe, a nkañesane be bôt. 
Nde, e njeñane mam me ne mvaé, a nkômôtane ya kômôtô wua a nyô mbok. 
Te tyam ésaé Zambe amu ajô bidi. Yaa, jôm ése é ne mfuban . Ve é ne abé ya di, éyoñe ja kolé môte mfe ôbak. 
Jam e ne mvaé e ne na, ô bo te di tit, nge nyu bilam, e ne na a bo jam da kolé monyoñ ôbak. 
Baʼaleʼe mfaʼa wôé, asu be Zambe, e ndi nleme mbunane wôé wo ve wo. Mevak e be nyô a nji ve émiene mekua asu be Zambe éyoñ a bo mame ya mbunane wé. 
Ve môt a di a bili bisô e nlem a bili mekua, amu mboone wé ô nji so ndi nleme ya mbunan. A e jam ese e nji so ndi nleme ya mbunan e ne abé .
Ve e ne ajô dangan bia mingungul e mbunane na, bi beʼe mimbeʼe ya ba be ne atek, a bo te jeñe ve mvaé jangan. 
Môt ase ya be bia, a jeñe na a bo mam me ne mvaé e be môt a ne nye bebé, asu ya kômôtô nye. 
Mfaʼa Krist a nji jeñe mvaé jé émien, ve aval ane e ne ntilane na: meta ya ba be nga ta wo, me nga viane jimbi ma.
Amu mam mese me nga tilibane melu kôa, me nga tiliban asu ya nyeʼelane wongan. Nde amu njiban a mvolane minlem mbie bia so mejô me Zambe été, bia ye bi ndi nlem . 
Nde Zambe ya njiban a mvolane minlem a boʼo mia na, ñwôkaʼane a bo e zañe jenan, aval ane nkômbane Yésus Krist ô né, 
nde mia ye ve Zambe duma, Esaa Nti wongan Yésus Krist, mi to nleme wua a tyiñe jia.
Aval ane Krist a nga nyoñe mia, nyoñane fe mia mia nalé, amu duma Zambe. 
Ma yemete de na, amu ntôéane mejô Zambe, nde Krist a nga bobane mbo ésaé ya ba be ne mintyiʼane metye, mfaʼa ya jalé mengakaʼa a nga kaʼa bemvamba. 
Ve mfaʼa bikuu, bia wumu Zambe amu mvame jé, aval ane e ne ntilane na: ajô te ma ye wumulu wo, ézezañe meyoñe bikuu, a ma ye yia jôé dôé bia.
A beta fe jô na: a meyoñ , vaʼane fufulu a bôte bé.
A na: a meyoñe mese, wumulaʼane Nti, a bôte bese be kute nye mefas.
Ezayi a jô fe na: éfaʼalé Yesé ja ye so, nyô a zu tebe a jôô meyoñ . A ma ye telé ndi nleme jap e be nye.
Nde Zambe bi too nye ndi nlem , a jaléʼé mia a mevak, a mvoʼé e mbunan été, nde mia ye jaé ne lut e ndi nlem amu ngule Mfufube Nsisim!
Wôna, mfaʼa wônan, a bobejañe bam, ma buni na miabebien mi ne nkôman, njalan a nya ñyemane, a nguleya leban mia mia. 
Ve akôsa bo nalé, asu ya vumelan asimesane denan, me nga tili mia mevôme mʼéziñ a ayoʼo ese, aval ane mvam Zambe é nga vebane be ma é né na, 
me bo mbo ésaé Yésus Krist e be bikuu, ntelan étyi asu Mbamba Foé Zambe, nde bikuu bia ye bo mvean, ñwô ôte, a ntunane Mfufube Nsisim, wo ye yené mvaé e mise me Zambe. 
Ajô te ma yiane bo mebun e be Yésus Krist ajô ésaé Zambe. 
Amu me mbe te ngule ya kobô jam, vengevenge ve di Krist a nga belane ma de na, me dutu meyoñe bikuu me bo mewôk, 
a zene ya kobô, a mimboon, mendem a bitua bi mam, a ngule Mfufube Nsisim. Nde ataté Yérusalém, mefôla me nga bôman, a kui Iliri, me nga tuʼa kate Mbamba Foé Krist 
Ve me nga tyiʼi na, me kate Mbamba Foé ve vôme jôé Krist e ngenane te kateban, amu me za lôñ e mbôkaʼa môte mfe a nga bôʼô yôp,
a bo ane ntilan wo jô na: e ba Foé é nji katebane be be, ba ye yen, a ba be nji tame wôʼô je ba ye yem.
A jame te ebien nde e nga kamane ma biyoñ abui na, me bo te zu e be mia. 
Nde éyoñe ji, amu me nto te vôme ya bo ésaé mefôla ma, a na, aso mimbu abui, me bili beta nkômbane ya zu e be mia, 
éyoñe ma ye ke Panya, me too ndi na, ma ye yene mia éyoñe ma ye lôt a nyoñe mvolane wônan. Eyoñe te ma ye bi maʼa ya tabe jaʼane abe melu bia be mia. 
Ve éyoñe ji, ma ke Yérusalém ajô ésaé mimfufup. 
Amu Masédôan a Akayi be nga tyiʼi na, ba ye liti mfulane minlem, a zene ya volô mimfufube ya Yérusalém mi ne azoé été. 
Yaa, bebiene be nga tyiʼi nalé, a be nga yiane bo nalé. Amu nge bikuu bi nga bo benyoñe ngabe ya mame mabe ya Nsisim, wôna ba yiane fe volô be a biôme ya minsôn. 
Eyoñe ma ye mane kôme jame te, a kalane be mimveane mite, éyoñe te ma ye lôte be mia a ke Panya. 
A ma yeme na, éyoñe ma ye zu be mia, ma ye zu njalan a bibotane bi Krist. 
Ve ma yeʼelane mia a bobejañ, amu Yésus Krist Nti wongan, a nyeʼane ya Nsisim na, 
me bo te ku e mo me ba be ne te buni Yudé, a na, mvolane ma kee wô Yérusalém ô nyoñebane mvoʼé e be mimfufup. 
Nalé a ye bo me na, me kui e be mia a mevak, amu nkômbane Zambe na, me bi awoʼon bia be mia. 
Nde Zambe ya mvoʼé a tabeʼe be mia bese. Amen.
Ma bendé mia ajô Febé, kale jangan, diakon ya e keké é ne Kenkréa. 
Nyoñane nye be Nti, aval ane da yiane mimfufup. Volaʼane nye mfaʼa ya jam ese a ye yi na mi volô nye. Amu a nga bo ésaé ya volô bôt abui, aval ane mamien.
Mi silaʼane me Priska ba Akilas, beébe bebo bisaé bam e be Krist. 
Be nga ve bebien asu ya kaman ényiñe jam. Saa ma étam ma ve be akéva, ve nalé fe bekeké bese ya bikuu. 
Silaʼane fe ma keké é wôʼô sulan e nda jap. Silaʼane ma nyô ma nyeʼe Epayinét, mbômô ébuma ya Azi e be Krist. 
Silaʼane ma Marie nyô a nyoñe njuʼu abui mfaʼa wônan. 
Silaʼane ma Andrônikus ba Yunias, bivuvumane biam, mbe bia be be bi mbe nsamba minkôm. Be ne minlômane ya duma. Be mbe ma ôsu, mfaʼa ya bo ba be Krist. 
Silaʼane ma Ampliatus, nyô ma dañe nyeʼe be Nti. 
Silaʼane ma Urbeñ, ébe mbo ésaé wongan, a nyô ma nyeʼe, Stakis. 
Silaʼane ma ba ya nda Aristôbul. 
Bataʼane ma Hérôdioñ évuvumane jam. Silaʼane ma ba ya nda Narsis ba buni Nti. 
Silaʼane ma Triféne, a Trifôze, mbe be nga ve bebiene njuʼu abui e be Nti. Silaʼane ma éñwom Persis, nyô a nga jibi abui njuk e be Nti. 
Silaʼane ma Rufus, ntobane be Nti a nyia wé a ne fe nyia wom. 
Silaʼane ma Asim Krist, Flégon, Hermés, Patrôbas, Hermas a bobejañe baa be be be né. 
Mi silaʼane ma Filôlôg a Yuli, Neré a kale jé Olimpas a mimfufube mise baa be be be né. 
Mi bataʼan, wua a nyô mbok, a nlatane menyu ô ne mfuban . Bekeké bese ya Krist ba batane mia.
Ma yeʼelane mia a bobejañ na, mi saʼale ba ba té mengam a mam ma kolé ôbak, mbe bete ba liʼi ñyeʼelan mi nga nyoñ. Kelane be ôyap. 
Amu balé bete be nji bo Krist Nti wongan bisaé, ve mebume map mebien. Mbe bete, a élen nkobô jap ya éwonoʼo, ba duʼu minleme mi ba be ne biyebeyebe. 
Ajô te, ma vak amu ajô denan. Ve ma yi na, mi yeme kandé mame me ne mvaé a bo mfuban mfaʼa mam me ne abé . 
A Zambe ya mvoʼé a ye fite Satan e mebo menane si. Mvame Nti wongan Yésus é tabeʼe be mia.
Timôté, ébe mbo ésaé wom, a sili mia, nalé fe Yason a Sôsipatrôs, bivuvumane biam. 
Ma, Tertius, ntili kalate nyô, ma batane mia e be Nti. 
Gayius, nyô me too nda , a nyô ngume keké wo sulane be nye, a batane mia. Eraste, nkale akume ya tison a sili mia, nalé fe Kartus, mojañe wongan. 
E mvame Nti wongan Yésus Krist é tabeʼe e be mia bese. Amen!
Nde e be nyô a bili ngule ya yemete mia, aval ane Mbamba Foé ma kat a né, éyoñe ma kañete Yésus Krist, aval ane nkulane nsolane jam ô nga baʼaleban évôl été aso biyoñe ya nnôm éto ô né, 
ve éyoñe ji, ô yenébaneya a bobane na meyoñe bikuu me yeme wô a zene mintilane bekulu mejô, aval ane njôane Zambe a too nnôm éto ô né, asu ya kee be e mewôʼô ma so mbunan été, 
e be Zambe ate étam, susuʼa mfefek, duma e boʼok amu Yésus Krist, nnôm éto. Amen.
Paul, nloone ya bo nlômane Krist Yésus, amu nkômbane Zambe, a mojañe Sostén, 
e be keké Zambe é nee Korént a e be ba be nga teléban étyi e be Krist Yésus, a nloone ya bo étyi, ba bese ba loone jôé Nti wongan Yésus Krist vôm ase, Nti wop a éñwongan. 
Mvam a mvoʼé , bi tabeʼe be mia, bi soʼo e be Zambe Esaa wongan a e be Nti Yésus Krist.
Ma ve Zambe wom akéva éyoñ ése ajô denan, amu mvame Zambe é nga vebane be mia e be Krist Yésus. 
Amu na, e be nye, mi nga jaléban a akume mevale mese, e di ya nkobô a e di ya ñyeman. 
Nalé a ne na, nkañetane ya kañete Krist ô nga yeme ngule be mia, 
avale di na teke mvean mvam éziñ wo jembane mia, e mia mia yange nlitibane Nti wongan Yésus Krist. 
E nye ate fe a ye yemete mia akekui amané, nde mia ye bo tee bijô e môse Nti wongan Yésus Krist a ye yené. 
A ne nyô ya buni, e Zambe a nga loone mia ényiñe fufulu a Mone wé Yésus Krist, Nti wongan.
Ve ma lebe mia, a bobejañ, amu jôé Nti wongan Yésus Krist na: Boʼone tyiñe jia bese, ane mengam ma ye bo momo e zañe jenan. Tukaʼa tabane nlatan, e nsisime wua a ôsimesane wua été. 
Bôte ya nda Klôé be nga kate me na, metyamaʼan a ne e be mia. 
E ne na: Môt ase ya e be mia a jô na: Ma, me ne môta Paul, me ke me ne môta Apôlôs, me ki e nyô Séfas, a ma, e nyô Krist. 
Ye Krist a ne nsalan e zañ? Ye Paul nye a nga tyeléban élé yôp ajô denan? Ye mi nga duban a jôé Paul? 
Akéva a Zambe! Amu me nji du môt éziñe ya be mia, ô vaa ve Kripus a Gaius; 
nde teke môt a ne jô na mi nga duban a jôé dam. 
Yaa! Me nga du fe nda bôte Stéfanas. E bôte bevoʼo bese, nga ve ma vuan, me nji du môt. 
Amu Krist a nji lôme ma na me du bôt, ve na me kañete Mbamba Foé, teke belan atyeñe nkobô, me za veñesane krôa Krist na é bo momo.
Ajô krôa e ne akute jam e mise me ba ba jañ, ve e ne ngule Zambe mfaʼa ba ba nyiiban, mfaʼa wongan. 
Amu e ne ntilane na: Ma ye tyame feʼe mimfefek, a bo atyeñe mintyetyeñ momo. 
Mfefek ô ne vé? Nyeʼele metiñ a ne vé? Mfase mame ya melu ma a ne vé? Ye Zambe a nji bo feʼe ya si nyô na é bo akut? 
Amu si nyô, a zene ya ñyemane mam, é nji yeme Zambe e feʼe Zambe été, ve Zambe a nga yene mvaé ya nyii ba ba buni, akute nkatane Mejô me Zambe été. 
Beyude ba sili ndem, a Begrék ba jeñe fek. 
Ve bia, bia kañete Krist, ntyeléban e krôa yôp, ékolé ôbak mfaʼa Beyude, a akute jam e mfaʼa Bikuu. 
Ve mfaʼa ba be ne nloon, Beyude a Begrék bebaane, a ne Krist, e ngule Zambe, a e feʼe Zambe. 
Amu e jame Zambe e ne akut, e ne fek a dañe bôt, a e jame Zambe e ne atek, e ne ngul abui a dañe bôt.
A bobejañ, fombaʼane mia bebien, mi ne beza, mia mi nga nyoñe nloone Zambe? Ezezañe jenan: teke abui mimfefek e mise me bôte ya si nyô, nge abui biwôlô, nge ba ba so mbamba menda me bôt. 
Ve jôme ja yené akut e si nyô, Zambe a nga tope je na é samele ji é ne ngu. 
E jôm é ne évomô a ba biasé, e jôm é nji bo, Zambe a nga tobe je na é samele jôm é né, 
nalé ététéa éziñ ja ye bo te bo mebun asu Zambe. 
Amu nye, mi ne e be Krist Yésus, nye ate a suʼulaneya bo feʼe ja so be Zambe Mfaʼa wongan, zôsôô , mfuban , a nkôtan 
nde, aval ane ntilan wo jô na: E nyô a bo mebun, a tame bo mebun e be Nti.
Mamien, a bobejañ, éyoñe me nga zu e be mia na me kate mia ndimba jame Zambe, me nji zu a atyeñe nkobô nge fek. 
Amu me nga tyiʼi na, me bo te yeme jam e zañe jenan, vengevenge ve Yésus Krist, Yésus Krist ntyeléban e krôa yôp. 
Ajô te, me nga too atek e be mia a woñ, me fôʼôbaʼan. 
Nkobô wom a nkañetane foé wom, bi nji bo atyeñe fek da dutu minlem mi bôt, ve bi bia liti e ngule Nsisim ô bili, 
nalé ate mbunane wônan wo ye bo te bi mbôkaʼa e feʼe bôt, ve e ngule Zambe yôp.
Ve e too na, bia yeʼele foʼo bekristen be ntoo benya bôtô fek, nyô é nji bo nyô ya si nyô, nge nyô bejôô ya si nyô, mbe ba ye tyamban. 
Bia yeʼele feʼe Zambe, ndimba jam a di e nga too nsolan, e nje Zambe a nga baʼale, te yene biyoñe bi za boʼok, asu duma dangan. 
Teke wua ya bejôô ya si nyô a nga yeme je, amu nge be too ye yeme je, ve be nji tyelé Nti a ne étôtok e krôa yôp. 
Ve aval ane e ne ntilane na: E jame dis e nji yen, a alo teke wôk, e jam e nji nyiine nleme môt, mam mese Zambe a nga kôm asu ba ba nyeʼe nye.
Yaa, bia Zambe a nga kulane de a zene ya Nsisim. Amu Nsisim wo biʼili mame mese, jaʼane bidoʼo bi mam bi Zambe. 
Za ya be bôt a yeme mame me nee be môt, ye saa nsisime ô ne be nye. Avale te fe mame me nee be Zambe, teke môt a yeme me, vengevenge ve Nsisime Zambe. 
Mfaʼa wongan, bi nji nyoñe Nsisime ya si nyô, ve Nsisime wo so e be Zambe, nde bia ye yeme mimveane mi mvame Zambe. 
A bi nji kobô mame mete a e nkobô feʼe bôt ja yeʼele, ve a nyô Nsisim wo yeʼele, bi kobôʼô mame ya nsisim a bifia bi nsisim . 
E môt a ne éyekaʼa môte jé été, a nji kañese mame ma so e be Nsisime Zambe. Me ne akut e mfaʼa wé, a voʼo ke me yem, amu ba yemelane me a nsisim . 
Ve môt a bili Nsisim a yemelane mame mese, ve émien, teke môt a yemelane nye.
Amu za a nga yem asimesane Nti naa a yeʼele nye? Ve bia bi bili ôsimesane Krist.
Mfaʼa wom, a bobejañ, me mbe te ngule ya kobô mia ane bôte be Nsisim, ve aval ane bôte minsôn, aval ane minkeñelé mi bon e be Krist. 
Menyañ mme me nga nyuu mia, saa benya bidii: mi mbe tee ngule ya jibi bie. Toʼo den, mi nji bo ngule ya jibi bie, 
amu mi ngenane minsôn. Eyoñe mesengan a ntañete bi nee be mia, ye mi nji bo ba minsôn, a ye mi nji nyiñ ane bôt? 
Eyoñe wua a jô na: Me ne môta Paul, nyô mboʼo ke na me ne môt Apôlôs, ye mi nji bo bôt? Nde za a ne Apôlôs? Za a ne Paul? Ve bebo 
bisaé be nga kee mia e mbunan été. Môt ase ya be be a nga bo aval ane mimveane Zambe a nga ve nye mi né. 
Ma me nga bé, a Apôlôs a nga sôé mendim, ve Zambe nye a nga yale. 
Nde, nyô a bé a nji bo jôm, a nyô a sôé mendim a nji bo jôm, Zambe étam nye ba lañ amu nye a yale. 
Nyô a bé, a nyô a sôé mendim be ne avale da, a môt ase a ye nyoñe maʼane mé abim ane ésaé jé é né. 
Bi ne foʼo beébe bebo bisaé be Zambe, a mi ne afube Zambe, nda , nje éte a lôñ.
Aval ane mvam é nga vebane be ma, aval ane mbamba nlôñe menda. Me nga bôôé mbôkaʼa, môte mfe a lôñ été yôp. Ve môt ase a tabeʼe ntyel a avale nlôñan a lôñ. 
Mfaʼa mbôkaʼa, teke môt a ne bôôé ôfe, ve wu ô mbôô: Yésus Krist. 
Nge ba lôñ a or, a argent, a mekoʼo me ne édima, a bilé, a bikumbaʼa, nge a ôsôé, 
ésaé môt ase ja ye veʼeleban. Môse ntyiʼane mejô, wo ye liti je, amu ja litiban a nduan, a nduan ja ye veʼele jôm ésaé môt ase é né. 
Nyô ésaé jé ja ye tabe, a ye nyoñe maʼan. 
Nyô ésaé jé ja ye dik, a ye sube maʼan. Emien a ye nyiñ, vʼaval ane môt a tulan e nduane zañ.
Ye mi nji yeme na, mi ne nda Zambe, a na, Nsisime Zambe a too e be mia? 
Nge môt éziñ a tyame nda Zambe, Zambe a ye tyame nye. Amu nda Zambe é ne étyi, a nda Zambe éte é ne mia.
Môt a boʼo te duʼu émien: nge môt éziñe ya be mia a buni na a ne fek e si ndôn, a boʼo akut, nde a ye bo fek. 
Amu feʼe ya si nyô é ne akut e be Zambe. E ne ntilane na: a bi mimfefek e meduʼane map été.
A na, Nti a yem asimesane mimfefek A yeme na e ne momo.
Môt a boʼo te telé ndi nleme jé e be bôt, amu mame mese me ne émenan: 
Paul, Apôlôs, nge Séfas, si nyô, ényiñ, nge awu, nge mame ya éyoñe ji, mame ya melu ôsu, mese me ne émenan. 
Ve mi ne ba be Krist, a Krist a ne nyô Zambe.
Be yene ñhe bia ane bebo bisaé be Krist, a bebaʼale minsolane mi mame Zambe. 
Amu e jam ba sili mfaʼa bebaʼale, e ne ve na, be yené ane benya bebaʼale. 
Mfaʼa wom, me nji ko ntyiʼan ajô wônane woñ, nge wu meba mejô me bôt. Nalé fe, me nji tyiʼi mamien ajô. 
Avale te fe mone môte ya nleme wom a nji ve ma bijô. Ve me nji kabe amu nalé; e nyô a tyiʼi ma ajô a ne Nti. 
Amu ajô te, boʼone te tyiʼi ajô éyoñ éyoñ é ngenane te kpwaan, te naa Nti a so. Nye a ye liti e mame me ne nsolane dibi été éfufup, a kulane mefeʼe mese me nee minlem. Wôna, môt ase a ye nyoñ ékañaʼa ja yiane nye be Zambe.
Amu mia, a bobejañ, nde me nga liti mame mete avale si avale ka, me nyoñe éveʼela Apôlôs a mamien, nde mia ye yéʼé a éfunane jangane na mi bo te bo mebun, wua mfaʼa nyô mbok. 
Za a bo na ô selan a môt mbok? Jé ô bili nje ô nji nyoñ? A nge ô nga nyoñe je, amu jé wo bo mebun a je, aval ane nge ô nji ke je nyoñ? 
Mi jaéya! Mi ntoo minkukum! Mi ntoo bejô bôt, bia momo! Ngoʼé nge mi ne ke foʼo bejô bôt, nalé bia fe bia ye fulane jôô a mia! 
Amu ma simesane na, bia, minlôman, bia Zambe a nga suʼulane yané e nseñ ane ba be bili mekua ma yian awu. Amu bi mbe mfaʼa émo ji, mfaʼa beéngele a bôt étua jame ya yen a mis. 
Bi ne mekut amu Krist, ve mia mi ne fek e be Krist, bi ne atek, ve mia mi ne ngu: mi bili duma, ve bia e jôme bôt ba biasé. 
Awolo di, bia wôʼô zaé a évé, bi ne soé, bia tôban ékpweʼele, bi ne bʼéwuluwulu, 
a wu njuʼu ya bo ésaé a mo mangan. Ba ta bia, ve bia botan; ba tibili bia, ve bia jibi; 
ba ndamane bia môé e zesé, ve bia te volô bôte minlem. A zu kui awolo di, bi ne jô na bi ne mbuane ya si nyô, jôme ya wua fé.
Me nji tili mia mame mete, mfaʼa ya ve mia ôsone nyô, ve mfaʼa ya lebe mia ane bone ma dañe nyeʼe. 
Jaʼane mi nga ye bi beyeʼele toyini awôm e be Krist, ve mi nji bi be ésaa abui. Ma me nga biaé mia be Yésus Krist a zene ya Mbamba Foé. Ma lebe mia na: Boʼone ba ba vu ma. 
Amu nalé nye me nga lôme mia Timôté, e mone wom ma dañe nyeʼe, nyô a ne te tyendé mfaʼa Nti; a ye bo mia mi simesane metiñ yʼényiñe jam e be Krist avale ma yeʼele me bekeké bese, vôm ase. 
Amu ajô te ebien, me nga lôme mia Timôté, édiñe mone jam, nyô a ne étabe ndi e Nti. A ye bo mia mi simesan miñyeʼelane miam, ajô ya ényiñe mbuni, aval ane ma yeʼele e be bekeké bese vôm ase. 
Amu mbunane ya na, maa ye ke beta zu e be mia, nde bevoʼo be nga bo mebun. 
Ve ma ye zu be mia anaʼana, nge Nti a kañese, a ma ye yem, saa ve minkobô mebune mi bôt bete, ve nalé fe mimboone miap. 
Amu éjôé Zambe é nji bo nkobô, ve mboon. 
Jé mia yene mvaé? Ye zu e be mia a minkasa nge a nyeʼan, a e nsisime ya évôvoé été?
Da jôban e be mia na, mbia mboon a ne e zañe jenan, avale mbia mboone te e nji boban, jaʼane e be meyoñe bikuu na: Wua ya be mia a bili nga ésaa. 
A mi ne njalan a mebun! A mi nji wôʼô mboon ôte abé , nalé ate nyô a bo avale jame te a ye kôlô e zañe jenan. 
Mfaʼa wom, me kusa bo momo e minsôn, ve me ne a mia e nsisim , me maneya tyiʼi ajô môt ate, aval ane nge me mbe a mia: 
a jôé Nti Yésus, a e ngule jé, éyoñe ya nsulaʼane wônan nye ate ma ye tabe a nsisim e zañe jenan, 
môt avale te, a vebaʼane be Satan, asu ndamane minsône mié, nde nsisim wo ye nyiiban e môse Nti. 
E jam mia nguane de e nji bo mvaé! Ye mi nji yeme na ôyôme mvusu, ô wôʼô vusu ngum ébañ? 
Tunane miabebien mfaʼa nnôme mvusu ôte, nde mia ye bo mfefé ébañ, amu mi nji bi mvusu. Amu Krist, pak wongan, a nga wôéban. 
Njemane ñhe abôk, saa a nnôme mvusu, nge mvusu mintañete a ézezam, ve a fembé é ne tee mvusu été, e mfuban été, a e benya mejôô été.
E kalate wom été, me nga tili mia na: Mi bo te fulane mam a bebo ébamba. 
Me nji sôñe bebo ébamba bese ya si nyô, nge benyeʼe bidi, nge miñwuwup, nge bekañe bezambe befe, amu nalé a ye sili mia na mi kôlô si nyô. 
Momo, me nga tili mia na: Mi bo te fulane mam a nyôa beʼe jôé monyañ, ve a too ébamba, nyeʼe bidi, nkañe bezambe befe, ndamane bôte môé e zesé, nsoʼo bilam nge ñwuwup, a na te di di a avale môte te. 
Ye ma ma tyiʼi ba be ne atan ajô? Sa ba ya nda été mbe mi bili na mi tyiʼi ajô? 
Zambe a ye tyiʼi ba ya atan ajô. Vaʼane mbia môt e zañe jenan.
Eyoñe mi bili ajô e zañe jenan, mia kañese na bikuu bi tyiʼi de aya, a lôte na mimfufup mi tyiʼi de? 
Ye mi nji yeme na mimfufup mia ye tyiʼi si nyô mejô? A nge mia mia ye tyiʼi si nyô mejô, ye mi se ngule ya tyiʼi ayôme mejô denan? 
Ye mi nji yeme na, bia ye tyiʼi be éngele mejô? Abim avé mejô ya ényiñe ji? 
Nde éyoñe mi bili avale mejô te, mia telé e ba keké ja biasé betyiʼi mejô? 
Ma kobô nalé, amu mi wôʼôson. Ye teke môt éziñe ya zañe jenan a ne fek, a ne tyiʼi mejô e zañe bobenyañ? 
Monyañ a bili ajô, a kee de e be bete buni! 
Jaʼane nalé, e ne ndem ateʼe na, mi bi mejô e zañe jenan. Amu jé mi se ngule ya jôʼé ékotekot? Amu jé mi se ngule ya jôé na be nyoñe mia biôme mbia nyoñan? 
Ve mia mia bo ékotekot, a nyoñe ba bevoʼo biôm mbia nyoñan. A be ne bobenyoñ! 
Ye mi nji yeme na: Bikotekote bi bôt bia ye bo te nyoñe ngab éjôé Zambe? Te duʼuban! Teke bebo ébamba, nge bekañe bezambe befe, nge bebo mejian , nge befam ba kômbô veñesane binga, nge ba ba bômbô befam bevok, 
nge miñwuwup, nge bewôlé bôte biôm, nge besoʼo bilam, nge bendamane bôte môé e zesé, nge benyoñ abet, ba ye nyoñe ngab éjôé Zambe. 
Avale te mi mbe, mia bevok. Ve mi nga sôban, mi nga tuneban a kaleban a jôé Nti Yésus Krist, a Nsisime Zambe wongan.
Me bili nkañesane ya bo mam mese, ve saa mese ma yiane boban. Me bili nkañesane ya bo mam mese, ve ma ye bo te kañese bo ôlo ya jam éziñ. 
Bidi bi ne asu abum, a abum e ne asu bidi, a Zambe a ye bo abum bidi na bi bo momo. Ve nyôl é nji bo asu ébamba, é ne asu Nti, a Nti a ne asu nyôl. 
A Zambe, nyô a nga wômôlô Nti miñwuan, a ye fe wômôlô bia a ngule jé. 
Ye mi nji yeme na, menyôle menan me ne bibuʼa bi Krist? Ye ma ye nyoñe bibuʼa bi Krist a bo bie bi minga ébamba? Teke bebé! 
Ye mi nji yeme na, e môt a fulane minga ébamba, baa nye be ntoo nyôle jia? Amu e ne njôane na: Bebaane, ba ye bo nsône wua. 
Ve môt a lat a Nti, baa nye ba bo nsisime wua. 
Mataʼan ébamba. Abé afe ese môt a bo, e ne atane ya nyôle jé. Ve mbo ébamba a bo abé da wosane nyôle jé émien. 
Nge na, ye mi nji yeme na, nyôle jenan é ne nda Mfufube Nsisim a ntoo be mia, a nye a so mia be Zambe, a na, mi nji bo jôme jenan miabebien? 
Môt éziñ a nga yaʼane tañe ya ngôtô jenan. Wumulaʼane ñhe Zambe a menyôle menan.
Mfaʼa ya mam mi nga tili ma, é ne mvaé na fam é bo te fulane minga. 
Ve mfaʼa ya saʼale ébamba mevale mese, fam ése é bi minga wé, a minga ase e nnôme wé. 
Nnôm a jaléʼé mam a yiane bo minga wé, a minga a boʼo fe nalé mfaʼa nnôme wé. 
Saa minga nye a bili ngule njôane ya nyôle jé, ve nnôm. Avale da na saa nnôm nye a bili ngule njôane ya nyôle jé, ve e ngal. 
Te tyiane mia mia, vengevenge ve mia kui tyiñ , a nté éziñ, asu ya ve miabebien e meyeʼelan. Wôna, betaʼa nyiñane fufulu, ane ateʼe ya kate jibi denan, da ye bo te ve Satan afôla ya veʼele mia. 
Eyoñ ma kobô nalé, me nji ve abendé, ve e bobaʼan a nkañesane wônan. 
Ma dañe kômbô na bôte bese be tabe ane ma. Ve môt ase a nyoñe mvean ô ne éñwé e be Zambe; nyôna avale di, nyô mbok aval avok. 
Nde ma jô minkoé a minkuse na, e ne mvaé ya tabe nalé ane ma. 
Ve nge be se ngule ya jôô bebien be luʼuk. Amu a ne mvaé ya luk a lôte na môt a dik. 
Mfaʼa ba be ne nluʼan, ma bendé, saa ma, ve Nti na: Minga a bo te kandane nnôm, 
nge a kandaneya nnôm, a boʼo te beta luk, nge na a beta late nnôme ngbwa, a nnôm a boʼo te suu minga wé. 
Mfaʼa ba bevok, ma ma kobô, ve saa Nti na: Nge monyañ a bili minga a ne te buni, a kañeseʼe tabe e be nye, a boʼo te suu nye. 
A nge minga a bili nnôm a ne te buni, ve a kañese tabe baa nye, a boʼo te suu nye. 
Amu nnôm a ne te buni a ne ntelan étyi amu minga wé. A minga a ne te buni a ne ntelan étyi amu nnôme wé. Nge aval afe e nga ye boban, bone benane be nga ye bo mvin, ve e too na be ne étyi: 
nge nyô a ne te buni a kômbô kôlô, a kôlôʼô! Monyañ nge kal, be nji bo nlatan éyoñe te. Zambe a nga loone mia na mi nyiñ e mvoʼé été. 
Yaa a minga, ye wo yem, nge wo ye nyii nyô nnôm? Ye wo yem a nnôm nge wo ye nyii nyô ngal?
Jam afe na, môt ase a nyiñik aval ényiñe Nti a nga ve nye ane ngap, nje éte a nga too éyoñe Zambe a nga loone nye. Jame te nde ma tili bekeké bese. 
Ye môt éziñ a nga too ntyiʼan atyel éyoñ a nga loban? A boʼo te solé ntyiʼan atyele wé. Ye mfe a nga too te ntyiʼan atyel? A boʼo te tyiʼiban atyel. 
Ntyiʼan atyel ô seke jôm, te ntyiʼiban atyele fe teke jôm. Susuʼa jam a ne ve na, môt a baʼale metiñe me Zambe. 
Môt ase a tabeʼe aval a nga too éyoñ a nga loban. 
Ye ô mbe ôlo éyoñ ô nga loban? Te tyelé nleme yôp; ve viane yeme belan éto ôlo jôé toʼo na ô mbe ngule ya bi éto fili. 
Amu ôlo ô nga lobane e be Nti, ô ntoo fili e be Nye. Avale da e môt a nga lobane a too fili, a ne ôlo Krist. 
Môt éziñ a nga ve tañe ya nkôtane wônan. Te boon alo be bôt. 
Môt ase, a bobejañ, a tabeʼe asu Zambe aval éto a nga too éyoñ a nga loban.
Mfaʼa minkoé, me nji bi abendé Nti: Ve ôsimesane ma ve, ane môt a nga nyoñe mvame Nti, e nye ba yiane tabe nye ndi. 
Ma buni na, éto te é ne mvaé, amu mam ma tyelé bôte minleme yôp melu ma. Yaa, ma buni na, éto nkoé é ne mfi. 
Ye ô ne nlatan a minga éziñ? Te jeñe na ô kandane nye. Ye ô nji bo nlatan a minga éziñ? Te jeñe minga. 
Ve nge wo luk ô nji bo abé . A nge nkoé minga wo luk, ô nji bo abé . Ve minluʼan mia ye tôban abui meveʼele ya jibi, mme mete ma kômbô na mi saʼale.
E jam ma jô a bobejañ, e nde di: éyoñ é ntoo étun. Ataté e ba be bili binga, be tabeʼe avale ane nge be nji be bi, 
e ba ba yi du, aval ane nge be nji yi du, e ba ba vak, aval ane nge be nji vak, e ba ba kuse biôm, aval ane nge be nji bi jôm, 
e ba ba yene mvaé ya si nyô, aval ane nge be nji bi jôm. Amu éyekaʼa ya si nyô ja lôt. 
Ma kômbô na, me tabe tee mam ma tyelé mia minleme yôp. E môt a nji bo nluʼan, a tyelé nleme yôp mfaʼa mame me Nti, a jeñ aval a ne bo na Nti a yene nye mvaé. 
Ve nyô a ne nluʼan, a tyelé nleme yôp ajô mame ya si nyô: a jeñ ane a ne bo na ngal a yene nye mvaé, 
e nlem ô ne nye nkaban. Avale te fe minga a ne tee nnôm, a ngone minga, ba tyelé minleme yôp e mame me Nti, nde ba ye bo étyi e nyôl a e nsisim bibaane. Ve minga a ne nluʼan a tyelé nleme yôp ajô mame ya si nyô: a jeñ ane a ne bo na nnôm a yene nye mvaé. 
Ma jô mia de, asu mvaé jenan, saa mfaʼa ya lame mia ôlam, vʼamu na mi bo jam da dañe mvaé a na, mi bo nlatan a Nti teke minleme nkaban.
Nge môt éziñ amu nkômban ô dañeya bi nye, a simesane na a se nguleya beta semé atiñ aluk, a na mam mʼaluk ma ke ôsu mvoʼé , a boʼok aval ôsimesane wé ô né. A nji bo abé; be ntoo ve luʼan. 
Ve nyô a tuʼaya tyiʼi nleme wé été, teke ntindan éziñ, a nya nkômbane ya nleme wé, a tyiʼiya édoʼo ya nleme wé na, a semé minga baa nye be ne atiñ aluk, nyôlé, a bo mvaé. 
Ajô te, nyô a luʼu minga ba nye be bili atiñ aluk a bo mvaé, a nyô a bo te luʼu nye, a dañe dañe bo mvaé. 
Minga a ne nlatan a nnôme wé nté ôse a vee. Ve nge nnôm a wôé, a ne fili ya luʼu môt ase a kômbô, ve da, foʼo ve mbuni. 
Ve da ye dañe bo mvaé, avale ma simesan, nge a tabe aval a né. A ma buni na, ma fe me bili Nsisime Zambe.
Mfaʼa betite ba veban e be bengunemelan, e ne foʼo na bi bili ñyemane yʼété. Nyeman wo soo mebun, ve nyeʼan wo lôñ. 
Nge môt éziñ a veʼe feʼe na a yeme jôm éziñ, a ngenane te yem aval a yiane yem. 
Ve nge môt éziñ a nyeʼe Zambe, Zambe a yeme nye.
Nde, ye be ne di betite be nga veban e be bengunemelan? Bia yeme na, teke ngunemelan é ne si nyô, a zambe mfe a nji bo, ve nyô étam a ne Zambe. 
Amu akôsa bo ba ba loone bezambe be ne e yôp, nge e si, a na, bezambe be ne abui, a beti abui, 
ve mfaʼa wongan, Zambe a ne ve wua, nye a ne Esaa, a mam mese ma so be nye a bia ke be nye, nalé fe Nti wua, Yésus Krist, biôme bise bi ne a nye, bia fe bia nyiñ amu nye.
Ve bese be nji bi ñyeman. Bevok, amu mbuane ya buane bengunemelan ô ngenane te kôlô be be ba di tite bityiʼa avale ane nge é nga vebane foʼo e be bengunemelan, a e mone môte wobe ya nlem , a ne atek, a bo mvin. 
Saake adi éziñ e nde da ye kui bia bebé e be Zambe: nge bia bo te di de, bi nji bo mvus a jam éziñ. A nge bia di de, bi nji ke ôsu a zen éziñ. 
Ve tabaʼane ntyele na, éto fili jenane te é bo ékolé ôbak e be mintetek. 
Amu nge ba yene wo, e wo ô bili ñyeman, ô too tawôlô aba bengunemelan, ye jam da ye bo te tindi nyô a ne ateʼe nleme na a di betit be nga tyiʼi bengunemelan? 
Amu ñyemane wôé, nteteʼe wo jañ, e monyoñe Krist a nga wu amu ajô dé! 
Eyoñe mia bo bobenyoñ abé avale te, mia balé mone môte ya nleme wop a ne atek, Krist nye le mia bo abé . 
Amu ajô te, nge adi éziñ da bo na mojañ a ku, ma ye jôʼé ndiane tite nnôm éto, a lôte na me bo mojañe na a ku.
Ye me nji bo fili? Ye me nji bo nlôman ? Ye me nji yene Yésus Nti wongan? Ye mi nji bo mboone ésaé wom e be Nti? 
Nge me nji bo nlôman e be bôte bevok, ve mfaʼa wônan, me ne wô. Amu mia mi ne sitame ya éto nlômane jam e be Nti. 
Nkate wom mfaʼa beboʼolô bam ñwô wu: 
ye bi nji bi nguleya di a nyu? 
Ye bi mbe te ngule ya zu minga a buni e nsamba wongan, aval ane minlômane mivok, bobenyañe be Nti a Séfas? 
Ma étam a Barnabas, ye bi nji bi ngule ya tabe te bo ésaé? 
Za a nga tame bo ésaé e nsamba bezimbi a nyiñik a mfeʼe wé? Za a bé afube mindik, te di bibuma ya été? Nge na za a baʼale mbam te di menyañe ya été? 
E ne foʼo ve ésaé bôt, nge na, ye atiñ e nji jô mame mete? 
E ne ntilan e metiñ me Môze na: Wo ye bo te dibe nnôme nyak a wulu fese yôb anyu. Ye Zambe a tyelé nleme yôb ajô benyak? 
Ye sa bia étam a jôô be? Yaa! Ajô te e nga tiliban amu bia. Amu môt a senane si a yiane bi ndi nlem , a nyô a koʼotô fes, a yiane bi ndi nleme ya nyoñe ngabe jé. 
Nge bi nga bé akume Nsisim asu denan, ye e ne évielevie na, bi kôan akume minsône denan. 
Nge ba bevok be bili ngul éte e be mia, ngumane ke bia, amu jé momo? Ve bi nji belane ngul éte? Ve bia viane jibi mam mese, bi za kolé Mbamba Foé Krist ôbaʼa éziñ. 
Ye mi nji yeme na e ba ba bo ésaé bisulan bi nkañan, Nda Zambe nje ja yiane ve be bidi? A ba ba saé ataʼa metunaʼa, be bili ngabe ya jôme ja veban ataʼa metunaʼa? 
Avale te fe Nti a nga bendé ba ba kate Mbamba Foé na, be nyiñ a Mbamba Foé. 
Ve ma, me nji belane jame da ya mam ma yiane nyoñ mete, a me nji tili kalate nyô na be bulane ve ma me. Ke me jibi wu! Teke môt aa ye wôlé e jame me ne de mengoʼo dole te. 
Amu mfaʼa wom, nkañetane Mbamba Foé ô nji bo jame ya bo mebun. Ve ô ne jame me ne ntindane ya bo. Bidim a ma, nge ma bo te kañete Mbamba Foé! 
Nge mamien me nga ye té bo jame te, ve me nga yiane nyoñe maʼan. Ve nge me ne ntindane ya bo de, e ntoo mbeʼe ô nga vebane be ma. 
Maʼane mam me ne jé? Ve na, me kate Mbamba Foé e zesé, teke nyoñe mame Mbamba Foé ate a ve ma ngule ya nyoñ. 
Yaa, me ne e be bôte bese, ve me nga bo mamien ôlo e be bôte bese, nde ma ye dutu bôt abui. 
Me nga too e zañe Beyude aval ane mone Beyude, nde ma ye dutu Beyude. Me nga too e be ba be ne metiñe si, aval ane nge ma fe me mbe metiñe si, ve e too na, mamien me nji bo me si, nde ma ye dutu ba be ne e metiñe si. 
E be ba be ne te metiñ, aval ane nge me mbe te metiñ, ve me nji bo te metiñe me Zambe, amu Krist a ne metiñe mam, nde ma ye dutu ba be ne tee metiñ. 
Me nga kaban ateʼe ba be ne atek, asu ya dutu mintetek. Me nga telé mamiene bise, asu bese, na me nyii foʼo ba bevok. 
Ma bo mam mete mese amu Mbamba Foé, ndembene ma ye nyoñe ngab été.
Ye mi nji yeme na, bemate mbi ba mate nseñ, ve wua a wôʼô nyoñe maʼan? Ajô te, mataʼane ñhe, avale mia ye bo nguleya nyoñe me. 
Bebo bivôé bese, ba tyi mam abui. Mfaʼa wob e ne asu ékate ja wu ntuk. Ve mfaʼa wongan, asu ékat é ne te wu ntuk. 
Avale te nde ñhe ma mate: me nji ke ane ndindim; avale di nde ma lume bikuta: me nji bibi ñyem. 
Ve ma tibili nyôle jam mbia ntibelan a bo je ôlo , me ko woñe na, nge me mane kate bôte befe Mbamba Foé, mamiene me viane beneban.
A bobejañ, me nji kômbô mi dimi de na: Bʼésa bangan be nga to bese e nkute si, bese be nga tulane mañ. 
A bese be nga duban e be Môze e nkut été, a e mañ été. 
Bese be nga di avale bidi ya nsisime da, 
a bese be nga nyu avale menyu da ya Nsisim; amu be nga nyu mendim me soʼo akoʼo nsisim , e mbe e tôñe be: akoʼo te e mbe Krist. 
Akôsa bo nalé, abui ya be be e nji yené mvaé e mise me Zambe, amu mimbime miab mi mbe abui e nkôte si. 
Mam mete me nga kui ane biveʼela mfaʼa wongan, ane bia ye bo te nyamete abé avale be nga nyamete de. 
Te boone bekañe bengunemelan, ane bevoʼo ya be be, ane e ne ntilane na: Bôt be nga tabe si, a di, a nyu, wôna be nga kôlô si a vôman. 
Nalé fe e mboʼone te ve biabebien ébamba avale bevoʼo ya be be be nga bo: môse wua wua, be nga wu toyini mewôm mebaé a éla. 
Mboʼone fe te bôbôlô Nti, avale bevoʼo ya be be be nga bo: ane benyo be nga jiane be. 
Nalé fe te kobane menyiñ, aval ane bevoʼo ya be be be nga bo: njiane bôt a nga jiane be. 
Mam mete me nga kui e be be ane biveʼela, a tilibane asu ya yeʼele bia, e bia bete bi kuiya asuʼulane biyoñ. 
Ajô te, môt a simesane na a tele, a tabeʼe ntyele ya ku! 
Teke meveʼele me nga kui e be mia, me too tee nkôñe môt. Zambe a ne nyô ya buni; a ye bo te kañese na, mi tôbane mebôbela ma lôte mia nkôñ. Ve awolo mebôbelaʼa , a ye ve mia zene ya tulan a ngule ya jibi me.
Ajô te, a bôte bam ma dañe nyeʼe, mataʼane nkañane bezambe befe. 
Ma kobô mia ane bôte be ne mimfefek; miabebien tyiʼane jam ma jô. 
Elaé bibotan bia botan, ye é nji bo fufulu nlatan a metyi me Krist? E fembé bia bek, ye é nji bo fufulu nlatan a nyôle Krist! 
Amu fembé é ne jia, bia bese bi ne nyôle jia: amu bia bese bia kabane fembé jia éte. 
Fombaʼane bone be Israél e minsôn: e ba ba di mimbim betit ba ve bityiʼa , ye be nji bo nlatan a ataʼa metunaʼa? 
Ma kômbô jô aya? Ye na e tite ja veban e be ngunemelan nge na ngunemelan be ne jôm éziñ e be bebien? 
Momo, ve na: Amu bityiʼa biap bia vebane e be mimbia minsisim, saa Zambe, me nji kômbô na mi fulan a mimbia minsisim. 
Mi se ngule ya nyu élaé Nti, a nyu fe élaé mimbia minsisim; mi se ngule ya bo benyoñe ngap be tawôlô Nti, a nyô mimbia minsisim. 
Nge na, ye bia soñ abane Nti? Ye bia dañe nye ngul?
Mam mese me ne nkañesane ya boban, ve mese me nji yiane boban. Mame mese me ne nkañesane ya boban, ve mese me nji lôñ. 
Môt éziñ a boʼo te jeñe mvaé jé émien, ve nyô môte mbok. 
E jôm ése ba kuan éwônga, jaʼane je tee nsili amu ajô mone môte ya nlem . 
Amu si nyô, a biôme bise bi nee été, bi ne biôme bi Nti. 
Nge nyô a ne te buni a bañete mia a kañese na mia ke, jaʼane jôm ése ba ve mia teke sili nsili, amu ajô mone môte ya nlem . 
Ve nge môt éziñ a jô mia na: Tit é nga veban étyiʼa e be bengunemelan nje le, te dian, amu ajô nyô a te kate mia, a ajô mone môte ya nlem . 
Ma kobô, saa ajô mone môte ya minleme mienan, ve ajô éñwé. Amu na, éto fili jam ja tyiʼiban ajô aya a mone môte ya éza nlem ? 
Nge ma di bidi a mveane akéva, amu jé me ne nyoñe minkomekan mfaʼa jôm ma vee je akéva? 
Ajô te, jaʼane mia di, nge nyu, nge bo jé, boʼone mame mese asu duma Zambe. 
Te boon ékolé ôbak mfaʼa môt éziñ, nge mfaʼa mone Beyude, nge mfaʼa mone Begrék, nge mfaʼa keké Zambe. 
Ajô te mamien, ma ve ngule ya yené mvaé e be bôte bese a e mam mese, teke jeñe mvaé jam mamien, ve nyô ngabe bôt ja dañ abui nde ba ye nyiiban.
Boʼone bevu bam, aval ane me né mfaʼa Krist.
Ma seʼe mia, amu mia simesane ma, a baʼale miñyeʼelan avale me nga kalane mia mie. 
Ve ma yi mi yeme jame di: nlô fam ése ô ne Krist, nlô minga ô ne fam, nlô Krist ô ne Zambe. 
E fam ése ja yeʼelan nge kulu mejô nlô mbutan, ja ve Krist ôson. 
Ve minga ase a yeʼelan nge kulu mejô nlô nsoé a ve nnôme wé ôson. Amu e ne avale da ane nge a mbe nsôtane nlô. 
Nge minga a nji buti e nlô wé, a tyiʼi fe ési! Ve nge e ne ôson mfaʼa minga na a tyembane nlô, nge sôtôbane ntui, a jaé e ntôm. 
Fam é nji yiane buti nlô wé; é ne éveʼela a étôtoʼo Zambe; ve minga a ne étôtoʼo fam. 
Amu saa fam nje é nga nyoñeban e be minga, ve minga nye a nga nyoñebane be nye. 
A fam é nji téban asu minga, ve minga a nga téban asu fam. 
Ajô te ñhe minga a yiane beʼe ndem éjôé e nlô wé amu beéngele. 
Ataté éyoñe te e be Nti, minga a nji bo fame momo, nge fame bo minga momo. 
Avale minga a nga nyoñebane be fam nde fame ke ja bialé e be minga, a biôme bise bia so be Zambe. 
Tyiʼane de miabebien, ye e ne mvaé na, minga a yeʼelane Zambe nsoé nlô? 
Ye abialé ebien e nji yeʼele mia na, e ne ôson mfaʼa fame na é beʼe ayab ési? 
Ve nge minga a beʼe ayab ésil, nalé a ne duma mfaʼa wé. Amu ésil é nga vebane be nye ane ngômesan. 
A nge môt éziñ a nyeʼe a sôane mam mete, bi nji bi fulu éte, jaʼane bekeké be Zambe.
Mfaʼa mam mevok ma tôñ, me nji seʼe mia. Amu e bensulaʼane benan, éyoñe ba yiane bo na mi yaé, ba viane bo mia abé . 
E jam ôsu, éyoñe mia sulan, ba kate me na, nkandane mengam ô ne zañe jenan. A ma buni na e ne nalé a zen éziñ. 
Da sili sili na minkandan mi yené be mia, nalé bi yen e ba ya be mia ba jibi meveʼele mete. 
Eyoñe mia sulane fufulu, saa bidi bi Nti mbie mia di. 
Amu na, éyoñe mi nga zu di, môt ase a vuñe na a di bidi bié émien a kui na, nyôna a wôʼô zaé, ve nyô mboʼo ke a soʼo bilam. 
Ye mi nji bi menda ya di a nyu été? Nge na, ye mia biasé keké Zambe a, ye mia kômbô samele e ba be nji bi jôm? Me jô mia jé? Ye ma yiane seʼe mia? Momo, mfaʼa ôte, me nji seʼe mia.
Dina e ne jam me nga nyoñe be Nti, a di me nga kalane mia na: Nti Yésus, alu be nga koñe nye, a nga nyoñe fembé, 
a éyoñ a nga mane ve akéva, a nga beʼe je a jô na: E nyôle jame nyô nje é ne asu denan, boʼone jame te mfaʼa ya simesane ma. 
A nga bo fe avale te mfaʼa élaé , e mvuse ndian, a jô na: élaé ji é ne mfefé élat metyi mam. Boʼone jame te, biyoñe bise mia ye nyu je, mi simesaʼane ma. 
Amu, biyoñe bise mia di fembé nyô, a nyu élaé ji, mia kate foé awu Nti, akekui a ye so. 
Ajô te, môt a ye di fembé, nge nyu élaé Nti aval e ne te yian, a ye bo émiene nyoñe mekua mfaʼa nyôl a metyi me Nti. 
Ajô te môt ase a fase émien éyoñ a ngenane te di fembé nyô, nge nyu élaé ji; 
Amu nyô a di a nyu, teke yemelane nyôle Nti, a di a nyu mekua mé émien. 
Amu ajô te, abui minkôkon e ne zañe jenan, a miñyeyem, a tañe bôt éziñ é wuya. 
Nge bi nga ye fase biabebien, ve bi nga ye bo te tyiʼiban ajô. 
Ve Nti a telé bia e nya zene, éyoñ a tyiʼi bia ajô, nalé bia be si nyô bia ye bo te nyoñe mekua. 
Ajô te a bobejañ, éyoñe mia sulane na mi di, yangaʼane, mia mia, bana a ba bevok. 
Nge môt a wôʼô zaé, a jaʼa nda jé, nde mia ye bo te sulan asu mekua menan. Mfaʼa mam mevok ma liʼi, ma ye kôme me éyoñe ma ye zu.
Mfaʼa mimveane mi Nsisim, a bobejañ, me nji kômbô na, mi tabe ndiman été. 
Mia yeme na, éyoñe mi nga too bedimi Zambe, mi nga dutuban teke vañ, e be mimvumvuʼu bengunemelan. 
Ajô te nde ma kate mia na: Teke môt éziñ a kobô a ngule Nsisime Zambe a ne jô na: Biyoʼé bi boʼo e be Yésus, a môt a se ngule ya jô na, Yésus a ne Nti, ve a ngule Mfufube Nsisim. 
Mimveane mi mvam mi ne mevale meva, ve Nsisime wua. 
Bisaé mevale meva, ve Nti a ne wua; 
mimboon mevale meva, ve Zambe wua, nye a bo mam mese, e be bôte bese. 
Ñyenan Nsisim wo veban e be môt ase asu mvaé bôte bese. 
Nsisim a ve wua nkobô fek, a nyô mbok nkobô ñyemane mam. 
Nsisim ate wua a beta ve môte mfe mbunan e Nsisime wua été a ve mfe mimveane ya saé bôt; 
e be nyô mbok ngule ya bo bitua bi mam, e be mfe, nkulane mejô, e be nyô mbok ngule ya yemelane minsisim, mfe, mveane ya kobô minkobô; asuʼulan e be mfe ñyenane ya kalane mejô. 
Ve mame mete mese, Nsisim ate wua a étam nye a bo mame mese, a vaʼa môt ase mimveane mié mevale meva, ane a kômbô.
E ne été na, nyôl é ne jia, ve é bili bibuʼa abui: ve bibuʼa bise ya nyôl, akôsa bo tañe jap, bia bo ve nyôle jia: avale te Krist a né. 
Amu bia bese bi nga duban e Nsisime wua été, asu ya bo nyôle jia, Beyude nge Begrék, belo nge beti, a bia bese bi nga nyu e Nsisime wua été. 
Nyôl é nji bo ébuʼa jia, ve abui. 
Nge abo e nga ye jô na: Amu me nji bo akule wo, me nji bo ébuʼa ya nyôl, ye e nga ye bo te bo jôme ya nyôl amu nalé? 
Nge alo e nga ye jô na: Amu me nji bo dis, me nji bo ébuʼa ya nyôl, ye e nga ye bo te bo jôme ya nyôl amu nalé? 
Nge ngume nyôl ô nga ye bo dis, ñwôʼan ô nga ye bo vé? Nge bise bi nga ye bo alo, nyumelan ô nga ye bo vé? 
Ve Zambe a nga tooé ébuʼa ése ya nyôl aval ane nkômbane wé ô né. 
Nge nyôl ése é nga ye bo ve ébuʼa jia, nyôl é nga ye bo vé? 
Ajô te bibuʼa bi ne abui, ve nyôl é ne jia. 
Dis e se ngule ya jô akule wo na: Me nji kômbô wo, nge nlô e jôô mekule mebo na, me nji kômbô mia. 
Ve da dañe na, bibuʼa bi nyôle bia dañe yené atek, mbie bi bili beta mvolan, 
a bibuʼa bi nyôle bia nyoñ ane nge bi nji bi ésemé, mbie bia dañe wumulu, abime bi ne tee ésemé abime te fe bia belane bie a ésemé 
bi bi bili ésemé bi nji yi na be nyoñe bie abui njuk. Ve Zambe a nga taʼa nyôl, a ve abui duma e be ébuʼa é nji de bi, 
nalé nkandane mengam wo ye bo te yené e nyôl, ve na bibuʼa bi bômbô évevé mfaʼa ya jame da, bina a bi bivok. 
Nge ébuʼa jia ja kon bibuʼa bise bia yiane kabane mintaé mié; nge ébuʼa jia ja wum, e bi bivok bia kabane mevaʼa mé. 
Amu mi ne nyôle Krist, a mi ne bibuʼa bié, môt ase asu ngabe jé. 
A, e ba Zambe a nga telé e keké été be ne: ôsusua minlôman, nsamba baa, bekulu mejô, e wu lale beyeʼele wôna mveane ya bo bitua bi mam, wôna wu ya saé bôt, wu ya volô bôt, wu ya jôô, mveane ya kobô minkobô . 
Ye bese be ne minlôman? Ye bese be ne bekulu mejô? Ye bese be ne beyeʼele? Ye bese ba bo bitua bi mam? 
Ye bese be bili mveane ya saé bôt? Ye bese ba kobô minkobô ? Ye bese ba fase mejô me Zambe? 
Mi dañeʼe kômbô mimveane mia dañe mvaé. A ma ye beta liti mia e zene ja dañ abeñ.
Jaʼane me nga ye kobô minkobô mi bôt a mi beéngele, ve te bi nyeʼan, me ne ve ézan ja duñ, nge nkeñ wo kobô ne kañ kañ.
Jaʼane me nga ye bi mveane ya kulu mejô, ñyemane minsolane mi mam mise, a ñyeman ôse; jaʼane me nga ye bi mbunan, e wu wo vaa minkô, nge nyeʼane wo jembane ma, me seke jôm.
Jaʼane me nga ye kabe biôme biame bise, e be bewôʼô zaé jaʼane ve nyôle jame na é dik, nge me nji bi nyeʼan, me nji bi maʼan mʼéziñ.
Nyeʼan vo jaé jibi, nyeʼan ô ne mvam , ô ne tee mesengan, tee ngunguan. O ne te bo mebun, ô ne te bo jam éziñ e ne abé . Ô ne te jeñe mfi wé ôbien,
Ô ne te yaa, ô ne te baʼale ôvitiʼi ziñ,
ô ne te vak a ékotekot, ve wo vak e benya mejôô été.
Wo jamé mam mese, wo buni mam mese. Wo tabe mame mese ndi nlem , wo jibi mame mese.
Nyeʼan ô nji man. Minkulane mejô mia ye bo momo. Minkobô mia ye man. Nyeman wo ye bo momo.
Amu ñyemane wongan ô bili nné, nalé fe nkulane mejô wongan.
Ve éyoñe jôm é ne ngum ja ye so, e jôm é bili nné ja ye bo momo.
Eyoñe me mbe mongô, me nga kobô ane mongô, me nga simesan ane mongô. me nga fas ane mongô. Eyoñe me boya nya môtô, me jôʼéya mam me mongô.
Eyoñe ji, bia yen e ngobé été, te tuʼa yemelan, ve éyoñe te ja ye bo bi lôane mesu. Eyoñe ji, ñyemane wom ô ne étun, éyoñe te ma ye yem ane me né.
Ajô te ñhe e mame mela mana me ne: mbunan, ndi nlem a nyeʼan, ve nyeʼan ñwô wo dañ anen.
Jeñane nyeʼan, kômbaʼane mimveane mi Nsisim a dañe dañ, nkulane mejô. 
Amu nyô a kobô minkobô a nji kobô bôt, ve Zambe. Teke môt a wôʼô nye. A ngule Nsisim, a kobô minsolan mi mam. 
Ve môt a kulu mejô a kobô bôt. A kômôtô, a lep, a ve ngule nlem . 
E môt a kobô minkobô a kômôtô émien, ve môt a kulu mejô a kômôtô ékôane bôt. 
Yaa, ma yi na, mia bese mi kobô minkobô , ve ma dañe kômbô na mi kulu mejô. Nyô a kulu mejô a dañe nyô a kobô minkobô , vengevenge ve a kôñelane mie, ane ékôane bôt ja ye nyoñe ngu. 
A bobejañ, bi tame jô na, ma zu jome mia, a taté kobô mia minkobô . Me ne mia mfi e vé nge bifia biam bi nji liti mia: nkulane mam, nge ñyeman, nge nkulane mejô, nge ñyeʼelan? 
Nalé ate bibômebômé mezik bi né, mfañ nge mvet: nge bi nji ve metyiñ me too nkandan, za a ye yeme tyiñe mfañ nge nyô mvet? 
Nge toñ é nji wôʼé ne sañesañ, za a ye kômesane bita? 
Avale te e be mia: nge ôyeme wônan ô nji kobô bifia bia wôʼé bôte melo, ba ye wôʼô jôm mia jô aya? Mia ye kobô e ñyem. 
Me nji yem abime mevale bifia e nee si nyô, a teke jia é ne teke atinan. 
Amu nge ma dimi mfi ya éfia éziñ ma ye bo njin e be môt a kobô, a môt a kobô fe njin be ma. 
Nalé fe mia, jeñane na, Nsisim a kobô mia abim abui da yian, amu jame te da dutu mia; ve nalé a bobaʼan asu ya lôñ ékôane bôt. 
Amu ajô te nyô a kobô minkobô , a yiane yeʼelane na, a bi mveane ya kôñelane mie. 
Nge ma bo meyeʼelan e minkobô , Nsisim a belane ma, ve atyeñe dam e nji wume bibuma.
Nde ñhe me bo aya? Ma ye yeʼelan a ngule Nsisim ve ma ye fe yia bia ane bôt ba ye wôʼô jôme ma yia. 
Nalé a ne na, nge wo ve akéva a Nsisim, e môt a too ézezañe zezé bevôʼôlô a ye jô amén aya e mvean akéva wôé, éyoñ a nji yem e jame wo jô? 
E ne été na, mvean akéva wôé ô ne beta jam, ve môte mbok a nji nyoñe mvolan. 
Ma ve Zambe akéva amu ma kobô minkobô a lôte mia bese. 
Ve da, ésulan été, ma yene mvaé ya kobô bifia bitane bôt ba wôk, asu ya yeʼele be, a dañe bifia toyini awôm e minkobô mife.
A bobejañ, te boone bongô mfaʼa mfasan; mfaʼa abé , yaa boʼone bongô; mfaʼa mfasan, boʼone benya bôtô. 
E ne ntilan e metiñ été na: Ma ye kobô ayoñe bôte di, a bôte ba kobô nkobô ôfe, a biyaé beyeñ, jaʼane nalé, ba ye bo te vôʼôlô ma. Nalé Nti a jô.
Ajô te minkobô mi ne ndem, saa mfaʼa bebuni , ve mfaʼa betebuni. Nkulane mejô ñwô ô ne ndem, saa mfaʼa betebuni, ve mfaʼa bebuni . 
Nge keké ése é sulaneya, a bôte bese ba kobô minkobô , ye zesé bôt nge betebuni ba nyiin, ba ye bo te buni na mi ne mekut? 
Ve nge bôte bese ba kulu mejô, nyô a ne te buni, nge zesé môt ja nyiin été, ja nyoñe minkomekan mi bôte bese a tyiʼibane mejô e be bôte bese. 
Nsolane jame ya nleme wé ô kuiya atan; a ye ku si bubutu a kañe Zambe a a ye meme na, Zambe a ne foʼo e zañe jenan.
A bobejañ, bi bo aya? Eyoñe mi sulaneya, môt ase ya e be mia a ne yia jia éziñ, a ne ve nyeʼelan éziñ nge nlitan éziñ, a kobô minkobô , nge fase mejô me Zambe, mame mese me bobaʼan asu mvolane bôte bese. 
Ye ba kobô minkobô ? Bebaé be kobôʼô, nge a dañedañ, belaa, a wua éyoñe nyô mbok a maneya. A môt éziñ a kôñelaʼan. 
Nge môte ya fas a nji bo, monyoñ a kpwaʼa évô ésulan été, a kobôʼô émien a Zambe. 
Mfaʼa minkulane mejô, bôte bebaé nge belaa, be nyoñe nkobô, wôna e ba bevok be fasek. 
Nge môt a too a bi nlitan éziñ, e môt a kobô a tabeʼe évô. 
Mi ne ngule ya kulu mejô bese, ve da môt ase éyoñe jé, ane bôte bese be ne yéʼé a vebane ngule minlem. 
Nkulu mejô a ne njôô nsisime nkulane mejô wo fôʼô nye. 
Amu Zambe a nji bo Zambe nzametane mam, ve nyôô mvoʼé . Avale da boban e bekeké mimfufube bese, 
binga be tabeʼe bivô e bisulan été, be nji bi nkañesane ya kobô, ba yiane suu bebiene si ane metiñ ma jô. 
Nge ba kômbô yéʼé jam éziñ, be siliʼi beyôme bap e menda. E nji yiane mvaé na, minga a kobô bikôan été. 
Ye ajô Zambe e nga téé e be mia? Ye mia étam mi nga nyoñe de? 
Nge môt éziñ a buni na a ne nkulu mejô, nge wôʼôtane na, Nsisim a kobô nye a yeme na, e jame ma tili mia di e ne abendé Nti. 
Nge môt éziñ a bo te kañese nalé, Zambe fe a nji yeme nye. 
Nde a bobejañ, mi dañe kômbô mveane nkulane mejô, a te kamane na be kobô minkobô , 
ve mam mese me bobaʼan ane da yian a ngômôtô.
A bobejañ, ma vumelane mia Mbamba Foé me nga kañete mia, nye ate mi nga nyoñ, a mi kabetaneya nye, 
a nye mia ye nyiñe nye, nge mia baʼale nye, avale me nga kañete mia nye; nalé momo, wôna mi nga buni e zesé. 
Me nga kalane mia e jame mamien me nga taté nyoñ: Krist a nga wu asu mam abé mangan, avale mintilan mia jô.
A nga jambe soñ, a nga wômô e môse lale, avale mintilan mia jô.
A nga yené e be Séfas a e be minlôman awôm a mibaé.
Wôna a nga yené e be bobejañ a lôte mintete mitan éyoñe jia; abui ya été e ngenan e vee, a bevok be wuya. 
Wôna a nga yené e be Yakob, a e be minlômane mise. 
A nga suʼulane fe yené e be ma, ma, nsolekane mon. 
Amu me ne nlômane wo dañe tyôtyoé, e ma me nji yiane lobane na nlôman , amu me nga kpweʼele keké Zambe.
Ve jôme me né, me ne je amu mvame Zambe a e mvame jé é nji bo zesé mfaʼa wom. Amu me nga bo ésaé a lôte bese: saa ma, ve mvame Zambe é nee be ma. 
Tyiʼibi na, jaʼane ma, nge be, e jame bia kañete e nde le, a e jame mi nga buni e nde le. 
Nge ba kañete na Krist a nga wômô miñwuan, bevoʼo ya be mia ba jô aya na ñwômane miñwuan ô nji bo? 
Nge ñwômane miñwuan ô nji bo, wôna Krist fe a nji wômô, 
a nge Krist a nji wômô Nkatane Foé wongan ô ne ékôkoé, a mbunane wônane fe ô ne ékôkoé. 
Da yené yené na, bi ne bengaa be Zambe be ne minsos, amu bi nga yemete jam e ne minsose na Zambe a nga wômôlô Krist, ve e too na, a nji wômôlô nye, nge e ne bebela na miñwuan mi nji wômô. 
Nge miñwuan mi nji wômô, wôna Krist fe a nji wômô. 
A nge Krist a nji wômô, mbunane wônan ô ne momo, mi ngenane mam abé menan été. 
Ataté éyoñe te jaʼane ba be nga wu e be Krist be jañeya. 
Nge bi nga telé ndi nleme jangan e be Krist vʼamu ényiñe ji étam, bi ne ba be ne éngôngo a dañe bôte bese.
Teke bebé; Krist a wômôya miñwuan, e mbômô ya ba be wuya. 
Aval ane awu e nga zu a môte wua, ñwômane miñwuane fe wo so a môte wua: 
avale bese ba wu e be Adam, e be Krist, bese ba ye nyoñ ényiñ. 
Ve môt ase e nsamba wé: ôsusua bembômô Krist, wôna e ba be ne ba be Krist, éyoñ a ye so; 
wôna asuʼulan da ye so, éyoñ a ye ve Zambe Esaa njôan, éyoñ a maneya tyam éjôé ése, a ngule njôan ése, a éwôlô ése. 
Amu a yiane jôô, akekui a mane futi besiñe bé bese e mebo méé si. 
Nsiñ a ye suʼulane bôé a ne awu, 
Ve éyoñ a ye jô na, biôme bise bi ntoo éjôé si, ô vaa ve Nyô a nga bo na, biôme bise bi tabe éjôé jé si. 
A éyoñe biôme bise bi maneya tabe éjôé jé si, éyoñe te mon émien a ye ke éjôé si ya be Nyô a nga telé biôme bise éjôé jé si; ndembene Zambe a ye bo jôm ése e be bese.
Nge e nga ye bo aval afe, e bôte ba duban asu mimbim be nga ye bo aya? Nge toʼo jé nge jé, miñwuan mi nji wômô, ba duban asu dap amu jé? 
A bia bebien, bia tabe e be angôndô été amu jé? 
Mimôse mise, ma wu, avale fe e ne bebela a bobejañe na mi ne jame ma nguane de e be Yésus Krist Nti wongan. 
E nga ye volô me jé na me wosane betit ya Eféze, nge me too ye timbi a asimesane bôt? Nge miñwuan mi nji wômô, a ntoo bia di a nyu, amu akiti, bia ye wu. 
Te duʼuban, mbia mewoso ma ndamane mbamba mefulu. 
Betaʼa bulane bi fek, a te boon abé ! Amu bôte bevoʼo ya be mia be nji yeme Zambe. Ma jô jame te na mi wôʼô ôson.
Ve môt éziñ a ye jô na miñwuan mia wômô aya? Ba so, be beʼe za nyôle? 
A wo akute môt! Jôme wo bé é ne bi ényiñ ve ja taté wu. 
A jôme wo bé é nji bo élé ja ye faa, ve nsoé fese nlisi nge mvoñe fe éziñ. 
A Zambe a ve je nyôl aval a nyeʼe, a mvoñ ése avale dé.
Nsôn éziñ ô nji bo ane wu ôvok: nkandan ô ne e zañe nsône môt, wu betit, e wu anon, a wu bekos. 
Menyôle ya yôp me ne, a ma ya si; a me nji faé avale da. 
Mfaéan éziñ ô ne wu jôp, ôfe e wu ngon, e wu ôvok e wu ateté; ôteté wo kandane wu ôvok e mfaéan.
Avale te ñwômane miñwuan ô né. Nyôle ja béban é too nyô ja ndaman. Ve ja wômô é too nyô é nji ndaman. 
Ja béban é too jôme ba biasé, ve ja wômô njalan a étôtok; ja béban ateʼe été, ve ja wômô njalan a ngu; 
Ja béban nyôle tit, ve ja wômô nyôle nsisim . Nge nyôle tit é ne, nyôle nsisim é ne fe. 
Ajô te nde e ne ntilane na: E môt ôsu, Adam, a mbe tit é bili ényiñ. Adame mvua, a ne nsisim wo ve ényiñ. 
Ve jôm é ne ji ya ôsu é ne tit, saa nsisim; wo zu zu mvus. 
E môt ôsu nyoñane metek, a ne metek. E môte baa nye a so yôp. 
Aval ane môt a so metek a nga too, avale te fe ba metek be né. Avale nyô a so yôp a né, avale te fe ba ya yôp ba ye bo. 
Avale bi nga too éveʼela môte a so metek, bia ye fe bo éveʼela môt a so yôp.
E jame ma yemete, nde di, a bobejañ: minsôn a metyi bi se nguleya nyoñe ngap éjôé Zambe, nge jôme ja ndaman e nyoñe ngabe jôm é ne te ndaman.
Ma zu bo na mi yeme nsolane jam. Bia ye bo te wu bese, ve bia bese bia ye veñesan, 
été été, ane nkabeke dis, a tyiñe toñe ja suʼulan. Amu toñe ja ye kobô, miñwuan mia ye wômô te fe ndaman, a bia bia ye veñesan. 
Da yiane na, nyôle ja ndamane nyô, é jaé nyô é ne te ndaman, a na, nyôle ja wu nyô, é jaé nyô é ne te wu. 
Wôna éyoñe nyôle ja ndaman é maneya jaé nyô é ne te ndaman, éyoñe te éfia mintilan ja ye tôébane na: Awu e nga mineban e ndañan été. 
A awu, ndañane wôé ô ne vé? A awu, nlôbane wôé ô ne vé? 
Nlôban awu ô ne abé . A ngul abé é ne metiñ. 
E mvaʼane Zambe akéva, nye a ve bia ndañan, amu Nti wongan Yésus Krist. 
Ajô te, a bobejañe ma nyeʼe, yemane ngu, te afôʼôsan, kelan ôsu éyoñ ése ésaé Nti été, mi yeme na, njuʼu wônan ô nji bo zesé e be Nti.
Mfaʼa mimvean asu mimfufup, mia fe mia ye tôñ e miñyeʼelan me nga ve bekeké ya Galati. 
E môse ôsu ya Sabat ase, môt ase a ye naan e nda jé, e jôm a ye bi ngule ya baʼale nde mia ye bo te yange nsoone wome na, mi nyoñe mimvean. 
Eyoñe ma ye tabe wé, ma ye lôme ba mia ye top a ve be bekalate mo na be ke liti mimveane mienan e Yérusalém. 
Nge da yiane na mamiene me ke, bia be be bia ye ke.
Ma ye zu be mia a tyii Masédôan; ma ye foʼo lôt été, 
é ne kui na, me tabe nté éziñ nge lôte ke lôt ôyône be mia na mi ve ma mezene ya kee dulu dam ôsu. 
Eyoñe ji, me nji kômbô yene mia ve mesu me lôtôk, ve ma buni na ma ye tabe bia be mia abe melu, nge Nti a kañese. 
Ve ma ye tabe Eféze, a kui e Pañtekôt, 
amu beta mbé a yombôya ma été mfaʼa ésaé jam, a besiñ be ne abui. 
Nge Timôté a zu, jeñane zen ése na a tabe e be mia teke woñ éziñ, amu a bo ésaé Nti, aval ane ma. 
Nde môt éziñ a boʼo ñhe te biasé nye. Vaʼane nye mam ma yiane na a bulane mvoʼé e vôme me né, amu bia be bobejañ bia yange nye. 
Ve mfaʼa mojañ Apôlôs, me nga ve ngul ése na a zu be mia baa be bobejañ; ve a nji foʼo kômbô zu éyoñe ji; a ye zu éyoñ a ye bi éyoñ.
Mombaʼan, yemane ngul e mbunan été boʼone benya bôtô, boʼone ngu, 
boʼone mam mese a nyeʼan. 
Abendé afe di a bobejañ: mia yeme na Stéfanas a nda bôte jé be ne bembômô bibuma Akayi; be nga ve bebien asu ya saane mimfufup. 
Vaʼane ñhe avale bôte te mewôk, a môt ase a nyoñe ngabe ya bisaé biap a njuʼu wop.
Ma vak a nsoone Stéfanas, Fortunatus a Akaikus; be nga volô éyoñe mi mbe momo. 
Amu be nga bôôé me nleme si a éñwônane fe. Yenan avale bôte te mvaé.
Bekeké ya Azi ba batane mia. Akilas a Priska ba batane mia mbamba mebatan e be Nti a e keké é wôʼô sulan e nda jap. 
Bobejañe bese ba batane mia. Mi bataʼan wua a nyô mbok a nlatane menyu ô ne mfuban .
Mebatan me ne ma me wo wom, ma Paul. 
Nge môt éziñ a nji nyeʼe Nti, a kôlôʼô nsamba. Nti wongan a zaʼak. 
Mvame Nti Yésus é tabeʼe be mia. 
Paul, nlômane Krist Yésus, amu nkômbane Zambe, a mojañe Timôté ma tili keké Zambe é nee Korént a mimfufube mise mi nee Akayi ase. 
Mvam a mvoʼé bi boʼo e be mia, bi soʼo be Zambe Esaa wongan a Nti Yésus Krist.
Zambe a boʼo ébotan, Esaa Nti wongan Yésus Krist, Esaa a ne nko éngôngo, a Zambe a ne mvolô minlem mevale mese; 
a volôʼô bia minlem alune dangan ese été, ane bia fe bi ne volô ba ba wôʼôlun minlem a mvolane minlem bia bebien bia nyoñ e be Zambe. 
Avale mintaé mi Krist mi ne abui asu dangan, avale te fe, amu Krist, mvolane minleme wongan ô ne abui. 
Ye bi ne e minjuʼu été? E ne amu ajô mvolane minleme wônan, a nyiane wônan. Ye bi ntoo mvolebane minlem? E ne amu mvolane minleme wônan ñwô wo bo mia na mi jibi avale mintaé ebiene bia fe bia jibi. 
A e ndi minleme jangan, mfaʼa wônan, é yeme ngu. Bia yeme na, éyoñe mia kaban minjuʼu miangan, mia kabane fe e mvolane minleme wongan. 
Amu na, a bobejañ, bi nji kômbô mi dimi e jame di na: ñwuane bi nga ye wu Azi ô nga bebe bia yôp a lôte nné, a lôt abime ya ngule jangan, a kui vôme ya jañele ndi minleme ya beta ényiñ. 
Yaa, bi nga nyoñe ntyiʼane yʼawu dangan e be bia bebien été. Ajô te, bi mbe te fe ngule ya beta tabe bia bebiene ndi, ve be Zambe, nyô a wômôlô miñwuan. 
Nye a nga vaa bia aval awu te été, a ye fe beta vaa bia de été; bi futiya ndi minleme jangan e be nye: a ye beta vaa bia de été. 
Mia fe, mia nyoñe ngab ésaé été, éyoñe mia yeʼelan ajô dangan. Ajô te e mvam bia ye nyoñ amu meyeʼelane me beta ngabe bôt, ja ye bo e be abui yʼété e mvean akéva wo volô bia. 
Amu jame bia nguane de e ne tyiñe mone môte ya minleme miangan été na: Bi nga nyiñ e si nyôna été, a dañedañ e zañe jenan, a ényiñe Zambe é ne tyiʼibi a mfuban saa feʼe bôt, ve a mvame Zambe. 
Bi nji tili mia jam afe, ve di mia lañ a wôk. Ve ma buni na mia ye mane wôʼô bia, 
amu mi nga taté wôʼô bia éfas: bi ne e ba mia yiane nguane be avale mi né mfaʼa wongan e môse Nti Yésus. 
A, e ndi nleme te été, me nga taté kômbô zu be mia a nyoñe mia mvame baa, 
nkôlane ya be mia, me kele Masédôan, me beta kôlô Masédôan a zu be mia, nalé mia ye bo e ngômesan ése ja yian asu dulu dam e Yudé. 
Ye ma yené ôngbwatengbwat éyoñ ma nyoñe ntyiʼane wu? Nge na, ye asimesane dam e ne ve di bôt, avale ya na, éyoñe jia, yaa a momo be nga yené be ma? 
Zambe a ne me ngaa, nkobô wongan, asu denan, ô nji bo yaa a momo. 
Amu mona Zambe, Krist Yésus bi nga kañete be mia, ma Silveñ a Timôté, a nji bo yaa a momo, a zu a bo kom ése ve yaa! 
A mengakaʼa me Zambe mese me ne yaa e be nye. Amu nye, nde bia jô amén e be Zambe asu duma dé. 
Nyô a ve bia be mia ngu e be Krist, a nye a woʼo bia mbon: a ne Zambe, 
nyô a nga baʼé bia sitame jé, a futi betufa be Nsisim e minleme miangan été. 
Mfaʼa wom, ma nyoñe Zambe ane ngaa ényiñe jam, me nga bo te beta zu Korént, asu ya volô mia. 
Saa na, bia jôô mbunane wônan, ve bia nyoñe ngap avaʼa denan été, amu, ajô mbunan, mi yeme ngu.
Mfaʼa wom, me nga tyiʼi jame dina na: Ma ye bo te bulane be mia a ôlune nlem . 
A nge ma ve mia ôlune minlem, za a ye ve ma avak, ye saa nyô me nga ve ôlune nlem ? 
E jame me nga sôñ e kalate wom été e mbe na: éyoñe ma suan, me saʼale ajô dina na e bôte be nga yiane ve ma avak, be viane ve ma ôlune nlem . Me too ndi nlem e mfaʼa wônan na, avaʼa dam e ne fe éndenane bese; 
ajô te, ézezañe minjuʼu été a nleme ntyaʼan, nje me nga tili mia a miliʼi mis, saa asu ya ve mia ôlune minlem, ve na, mi yeme nyeʼan wo fuluku, ñwô me bili mia.
Nge môt éziñ a nga ndeñele, saa ma a nga bo, nge me nji beté jam, ve mia bese a zen éziñ. 
Da sili na môt avale te a nyoñe mvam é soʼo e be ngume nsamba; 
ajô te mia yiane viane mvamane a volô nye nlem , a za kee ényônyongo ya abui ôlun été. 
Ajô te ma lebe mia na mi liti ndeme nyeʼane be nye; 
amu éyoñe me nga tili mia, me nga sôñe na me yene ndeme ja liti na mewôʼô menan me mbe ngumba. 
A e nyô mia mvamane nye, nye ma ma mvamane nye! Nge ma me nga liti mvam , nge me nga bo nalé, e mbe amu mia, Krist émien a lôô, 
nde bia ye bo te duʼubane be Satan, amu bi nji dimi minsôñane mié.
Ane me nga kui Trôas, mfaʼa ya kañete Mbamba Foé Krist, akôsa bo Nti a nga yoé ma mbé ne ngeññ, nlem ô nji bômbô ma si amu me nji koone Tite, monyañe wom. 
Ane ñhe me nga liʼi be a ke Masédôan. 
Akéva e boʼo be Zambe, nyô a kee bia biyoñe bise e ndañane wé été amu Krist, a nye fe a belane bia asu ya miam vôm ase, ôlobinda ñyeman e vôm ase. A zene ya e be bia. 
Jam e ne na: Bi ne mfaʼa Zambe, mbamba ényume Krist, asu ba ba nyii bebien, a asu ba ba jañele bebien. 
Mfaʼa bana, ényum awu ja kee môt awu, mfaʼa ba bevok, ényum ényiñ ja kee môt ényiñ. A za a ne nkôñe ya bo aval ésaé te? 
Bi nji bo ane bevoʼo abui ba kuan ajô Zambe; bia kobô tee meduʼan, e señe Zambe, asu Zambe, a e Krist été.
Ye bia ye beta bendé mia biabebien? Nge na, ye bia beta yi bekalate ba bendé bia e be mia, nge ba ba so be mia, ane bôte bʼéziñ ba bo? 
E kalate wongan a ne mia, kalate, ntilane minleme miangan, bôte bese ba yem a be lañeya nye. 
Jaʼan aya nge aya, mi ne kalate Krist a nga ve ésaé jangan ntilan, saa a mendim me nkôs, ve a Nsisime Zambe a vee, saa ntilan e bifase mekok , ve bi minsôn, e minleme mienan. 
Bebela bi bili e nye le, asu be Zambe, amu Krist. 
Saa ke amu ngule jangan bi ne ngule ya futi e be biabebien, ve ngule jangan ja so be Zambe. 
Nye ate a nga ve fe bia ngule ya bo bebo bisaé be mfefé élat, saa ji metiñ, ve ji Nsisim. Amu metiñe ma wôé, ve Nsisim wo nyii. 
Amu na, nge ésaé awu, nkpwelane metiñ akoʼo yôp, é nga too étôtok avale ya na, bone bʼIsraél be mbe te ngule ya fombô asu Môze amu étôtok, ve é too jôm ja lôt, 
abim avé ésaé Nsisim ja ye beta dañ? 
Nge ésaé mveane mekua, é nga too étôtok, abim avé ésaé zôsôô ja ye beta dañe dañ? 
Teke bebé, jaʼane jôm é nga too étôtok, é nji fe bo étôtok, éyoñ é ne asu jôm é bili étôtoʼo ja dañ. 
Amu, nge jôm é mbe ji ja lôt é nga boban étôtok, abim avé ji é tooto ja ye dañ? 
Ngu amu avale ndi nleme te, bi ne njalan a mbunan. 
Bi nji bo ane Môze, nye a nga bo a soléʼé asu a éndelé na, bone bʼIsraél be bo te yen asuʼulane nlôtezene mfaé. 
Ve atyeñe dap e nga bo dibi! A kui e môse wu, éyoñe ba lañe nnôme kalate Zambe, éndelé te é ngenan é yaa. E nji vas, amu e be Krist nye ja vas. 
Yaa, a kui môse wu, éyoñ ése ba lañe Môze, éndelé ja buti minleme miap. 
Ve nkôñelane nlem étam e be Krist ñwô éndelé te ja kôlô. 
Amu Nti a ne Nsisim. A e vôme nsisime Nti ô né, vôm ate éto fili é né. 
A bia bese mesu me ne tee mbutan, bia liti minkôkô mi étôtoʼo Nti, bia veñesañe mesu a nyoñ éyekaʼa te ébien, njalan a étôtoʼo ja beta dañ anen amu Nti, nyô a ne Nsisim.
Ajô te amu nkoon éngôngo, nde bi bili ésaé te, bi nji jañele ngule nlem . 
Bi beneya mimboon mi ne asoé a ôson, bi nji wulu ane mekut, nge tyendé mejô me Zambe, ve éyoñe bia liti bebela e nje bia dutu ndi minleme bôte bese asu Zambe. 
Ve da nge Mbamba Foé wongan a ngenane mbutan, a ne mbutan mfaʼa bôte ba jañele bebien, 
e ba be ne ayete minlem, e mbe ôzezambe ya si nyô ô kpwéya atyeñe ndime na, be bo te yen éfufube Mbamba Foé étôtoʼo Krist, nyô a ne éveʼela Zambe. 
Momo, bi nji kañete biabebien, ve Yésus Krist Nti, nye bia kañete. Mfaʼa wongane biabebien, bia kañete biabebien bebo bisaé benan amu Yésus. 
Amu e Zambe a nga jô na: éfufup é faék ézezañe dibi. Emien ate nye a nga faé e minleme miangan été, asu ya bo na ñyemane ya étôtoʼo jé ja kuli minkôkô asu Krist ô faé. 
Ve bi beʼe édima jôme te e mevieʼe mʼétek été, nalé ate e ngul é ne tee aveʼane nyô ja ye bo nyô Zambe saa énjangan. 
Bia miateban mimfaʼa mise, ve teke koʼoban; bia kui e mevôm me ne adip, ve bia suʼulane tulan; 
ba titane bia mvus, ve teke koone bia; ba fite bia, ve teke jiane bia; 
éyoñ ése bi beʼe awu Yésus e menyôle mangan nalé ate ényiñe Yésus fe é yené e menyôle mete été; 
yaa, éyoñ ése, bia bevevee, bi ne nkeeban awu amu ajô Yésus, nalé ate ényiñe Yésus fe é yené éwuwua nyôle jangan été. 
Ajô te awu da bo ésaé e be bia, ve ényiñ e be mia. 
Ve akôsa bo nalé, bi ne ngu amu nsisime mbunane te ôbien na: Bia buni, ajô te bia kobô, ane e ne ntilane na: Me nga buni, ajô te me nga kobô. 
Amu bia yeme na, nyô a nga soo Nti Yésus awu a zuu nye ényiñ, a ye fe ve bia ényiñ a nye, a a ye tooé bia be mia bebé a nye. 
A mame mese ma kui be bia me ne amu ajô denan, ndembene mvam , ane ja nenenen, ja ye kôʼôlane mvean akéva, a zene ya nsamba bôt wo bo abui, asu duma Zambe.
Amu ajô te bi nji jañele ngule nleme jangan, a e be bia été, jaʼane môt, mfaʼa ya atan, a ke e njañan môt, mfaʼa ya été, a bo mfefé môs ane môs . 
Amu alune dangane ya ngume nté e ne éveves, éyoñe wo veʼane de a étua adit étôtoʼo é too nnôm éto alune te da kômesane bia. 
E jame bia sôñ, e nji bo di da yené, ve di e ne te yené; e jôme ja yené é too ngume nté, ve jôm é ne te yené é too nnôm éto.
Amu bia yeme na, nge étabaʼa jangane ya si nyô ja jamban ébien, nje éte é ne ve ébem, bi bili nda , mboon ésaé Zambe, étabaʼa é too nnôm éto e yôp, e nje é nji boban a mo me môt. 
A bia tat amu beta nkômbane ya jaé, e nda bi beʼe éyoñe jina yôp, énjangan ja so bia yôp, nda jangane ya yôp. 
A too ve na be koone bia bi beʼe mengômesan, saa minsoé. 
Amu, e bia bi ne ébeme jina si, bia tat éduduʼu nyôl ése. E ne nalé na, bi nji kômbô vaa biyé, ve bia kômbô beté éyé e ji évoʼo yôp, ndembene jôme ja wu ja ye mineban ényiñ été. 
Nyô a nga kôme bia amu ényiñe ja zu te, a ne Zambe, nyô a nga ve bia bembômô be Nsisim. 
Ajô te ñhe bi ne njalan a ndi nleme biyoñe bise, ve bi yeme na, nté bi too e nyôle nyôna été, bi ne atane ya nda jangan, ôyab a Nti. 
Amu bia wulu a mbunan, saa a mis. 
Yaa, bi ne njalan a ndi nlem , a bia yene mvaé ya kôlô étabaʼa nyôle ji, a ke tabe e fefele Nti. 
Ajô te nkômbane wongan ô ne na bi ve nye nleme mvaé jaʼane bia baʼale étabaʼa jangan, nge kôlô je. 
Amu bia bese bia yiane tebe asu éto ntyiʼane mejô Krist teke jôme ja solé bia, ane môt ase a ye nyoñe maʼane me mam a nga bo nté ényiñe minsône jé, nge mvaé, nge abé .
Amu bia yeme woñe Nti, bia jeñe zene na bôt be kañese bia, a asu Zambe, jôm éziñ é nji solé bia. Ma buni fe na, jôm éziñ é nji solé ma e be mone môte ya minleme mienan. 
Bi nji beta bendé biabebiene be mia, ve bia kômbô ve mia éyoñe ya nguane je ajô dangan, nde mia ye bi jame ya yalane ba ba bo miñyené ya atan, saa mi ya nlem . 
Nge bi nga yené ane mekut, e mbe amu Zambe; ve nge bi ne fek, e ne amu mia. 
Nyeʼane Krist wo bametane bia a ôsimesane wuna na, môte wua a nga wu asu bese, nalé ate ñhe bese be nga wu. 
A a nga wu asu bese, nde bevevee ba ye bo te beta nyiñ asu dabe bebien, ve asu nyô a nga wu a wômô amu be. 
Nde ataté éyoñe ji, bi nji yiane beta yeme môt éziñ ñyemane minsôn. Nge bi nga yeme Krist ñyemane minsôn, éyoñe ji, bi nji fe yeme nye nalé. 
Ajô te nge môt éziñ a ne be Krist a ntoo mfefé ététéa, nnômô ô lôteya, ô bobaneya mfefé. 
Mame mese ma so e be Zambe, nye a nga beta late bia be nye e be Krist a ve bia ésaé nlatane ngbwa. 
Amu jaʼane aya nge aya, Zambe nye a nga beta late si nyô ngbwa a émiene be Krist, teke lañe bikobe biap e minlô mi bôte yôp ve viane futi éfia: nlatane ngbwa e be bia. 
Ajô te bi ne nlômane bijian asu Krist, a Zambe émiene nye a loone mia, a belaʼane bia. A jôé Krist, bia yeʼelane mia na, jôkaʼane miabebiene mi beta late Zambe ngbwa. 
Nyô a nji yem abé , ve a nga funane nye abé amu bia, ndembene bia ye bo zôsôa Zambe amu nye.
Amu bia be nye bia bo ésaé, bia lebe mia na mi bo te nyoñe mvame Zambe ane jôm é ne zezé.
Amu a jô na: Eyoñe ja yian, me nga yalane wo, a e môse nyian, me nga volô wo. Tame yen, éyoñe ji é ne mbamba éyoñ. Tame yen éyoñe ji é ne môse nyian.
Bi nji kômbô kolé môt ôbak a zen éziñ, nde ésaé jangan ja ye bo tee bijô. 
Ve bia ve ngule ya liti biabebien ane bebo bisaé be Zambe, e mban abui été, ôlun été, étibelaʼa été, e biyebe été, 
e minkasa été, e bikukuma été, ateʼe nyôl été, évevé été, e mbômbane zaé été a mfuban ôse, 
a ñyeman ôse, a njiban ôse, a mbamba nlem ase, e Mfufube Nsisim été, e nyeʼan ô ne tee meduʼan été, 
e bebela nkobô été, e ngule Zambe été a mengale me zôsôô asu mewosan a e nkamane biabebien, 
e duma a ébiasé été, e mbia jôé a e mbamba jôé été; nlañeban ane belaa minsos, ve bi too ba ba kobô benyaa mejôô, 
e ba bôte ba dimi, ve da be tukaʼa fe yeme bia miñwuan, ve da bi vee, bia bômban, ve teke wôéban, 
njalan a ôlun, ve éyoñ ése e mevak été, minzôzoé, ve bi boʼo bôt abui minkukum; teke jôme mo, ve e too ke na, bia bi bili mam mese!
Bia bebien bi nga kobô mia. Teke ntindan éziñ. A bôte ya Korént, nleme wongan ô ne ñyomban abui. 
Yemeyeme a nji bo mia e be bia. E nne yemeyeme a ne mia e be miabebien été. 
Mia fe boʼone bia nalé, ma kobô mia ane bone bam, na mia fe mi kui bia minleme mienane ne ngeññ!
Te teban ébôñeté jia si fufulu a bete buni. Za mfulaʼan a ne bo e zañe zôsôô a ékotekot? Nge na za nlatan a nee zañ éfufup a dibi? 
Za nkuane tyiñi a nee zañe Krist a Beliar? A za mfulane mame a nee zañe mbuni a môte a ne te buni? 
Nda Zambe a ngunemelan be bili élate jé é ne be fufulu? Amu bia bi ne Nda Zambe vevea Zambe, avale Zambe a nga jô na: Ma ye tabe a wulu ézezañe jap. Ma ye bo Zambe wop, a ba ye bo bôte bam. 
Ajô te kuian atan, a liʼi bôte bete, a tabe nkandan a be: Nalé Nti a jô. A te nambane jôm é ne mvin. A ma ma ye nyoñe mia.
A ma ye bo mia Esaa, a mia ye bo bobefam a bobebinga mfaʼa wom. Nalé Nti a ne ngul ése a jô.
Amu bi bili avale mengakaʼa te, a bôte ma dañe nyeʼe, e ntunane biabebien e mfaʼa avale mvin ese ya minsôn a nsisim . E sondaʼane telé biabebien étyi e nkoone Zambe woñ été.
Vaʼane bia éto minleme mienan été; bi nji bo môt éziñ abé; bi nji kpwé môt éziñ azoé; bi nji diane môt éziñ.
Sa mfaʼa ya ve môt éziñe mekua nde ma kobô nalé, amu me maneya jô nalé na: Mi ne e minleme miangan été awu a ényiñ.
Me too beta ndi e be mia, e ngunguane me bili mia ô ne anen, nlem ô bôô ma si abui, mevaʼa mam ma fuluku alune dam ese été. 
Amu na, nkuane wongan e Masédôan, bi nji bi awoʼon ve alune mevale mese. Mewosan atan, woñe ke été. 
Ve Zambe, nyô a volô ba ba suu bebiene si minlem, a nga volô bia minlem éyoñe Tite a nga so, 
saa ve nsoone wé étam, ve ngule nlem a nga nyoñe be mia; a nga kate bia beta nkômbane wônan e miliʼi menan, a beta ésaé wônan mfaʼa wom, avale ya na me nga beta bi avaʼa da dañ ngu amu nalé.
Yaa, nge me nga ve mia ôlune nlem amu kalate wom, me nji jôban. Ve nge me nga jôban e mboone te, kalate ate, ma yene nalé na a nga ve mia ôlune nlem , jaʼane ve nté éziñ, 
ma vak éyoñe ji, saa ñhe amu ôlune wônan, ve amu nkôñelane nlem ô nga so amu nye. Amu ôlune wônan ô mbe ane Zambe a kômbô. Nde mfaʼa wongan, mi nji bi mbia jam éziñ. 
Amu ôlun, ane nkômbane Zambe ô né, wo ve nkôñelane nlem, wo ke kui e nyian, teke mejôbaʼan. Ôlun avale si nyô ja kômbô, wo soo awu. 
Mia yiane viane yen e mam ôlun, ane Zambe a kômbô, ô nga soo me be mia: mbamba nkômban mfaʼa wônan, avôle ya kamane miabebien! Abim ateʼe nyôle te! Abime woñe te! Abime nkômbane ya beta yene ma te! Akaʼa mveane ngule ya bo ésaé! Abime nkômbane ya vaa abé te! Akôsa bo mame mete mese, mia bebien mi nga liti na, mi mbe mvoʼé ajô te été. 
Tyiʼibi na, nge me nga tili mia, e nji bo ajô nté ntañete, nge ajô ya nyô be nga bo abé , ve asu ya liti mia, e mise me Zambe, ayôñe mi bili mfaʼa wongan.
E jame dina nde e nga volô bia nlem . Nge ô vaa e mvolane nlem ô ne éñwongane te, bi nga beta dañe vak amu mevaʼa Tite, me soʼo ngumba njeʼebane nleme si a nga nyoñe be mia bese. 
Amu nge me nga liti nye ngunguan éziñ amu mia, me nji wôʼô ôson, ve amu bia zu bia kobô mia bebela biyoñe bise, e nde ngunguan bi nga liti Tite ajô denan ô nga kabe. 
Nyeʼane wé mfaʼa wônan, ô ne ve nenenen, éyoñ a simesane mewôʼô menan, mia bôte bese, avale woñ a mfôʼôban mi nga nyoñe nye. 
Ma vak amu me ne ngule ya tabe mia ndi mfaʼa ya mame mese.
A bobejañ, bia kômbô na mi yem abime mvame Zambe a nga ve bekeké ya Masédôan. 
Ezezañe minjuʼu abui mi nga veʼele be, avaʼa dap da fuluku a azoé dap da nemban, bi nga viane beté ôdoʼé e mimvean mi ésôs. 
Aval ane ngule jap é né, a dañe fe dañ abime ngule dap, me ne ngaa, 
be nga sili bia, bebien, be yemeteʼe fe na, bi kañese be na be nyoñe ngab ésaé ya volô mimfufup. 
Be nga taté ve bebiene be Nti a lôt abime bi nga buni, wôna e be bia, amu nkômbane Zambe. 
A na, bi nga tuʼa lebe Tite na, a kee ésaé mboon ésôs a nga taté e be mia ôsu. 
Ve amu mi bili mame mese abui: mbunan, atyeñe nkobô, ñyemane mam, ayôñe mboon ésaé aval ese, mevale mese, a nyeʼane mi nga nyoñe be bia, biane fe ésôs abui abui éyoñe ji. 
Me nji jô jame te ane abendé, ve éyoñe ma liti mia ayôñe mboone ba bevok, ma ve mia afôla ya liti nya nyeʼane wônan. 
Mia tuʼa yem ésôse Nti wongan Yésus Krist, nye ate, nkukum ane a mbe, a nga bobane nzôzoé , amu na a bo mia minkukum amu azoé dé.
E ne tyiñe ma ve ajô te: jame te nde da yiane mia, amu mi mbe ôsu, saa ve mfaʼa ya bo ésaé te, ve mfaʼa ya tyiʼi na mia bo je aso mbu ya mvus. 
Eyoñe jina ñhe, sondaʼane bo je; nalé ate mbamba mefeʼe menan ma ye luʼan a mboon, abim ane ngule jenan é né. 
Eyoñe mbamba nkômban a né foʼo, Zambe a nyoñ jôme môt a ve, a fombôʼô biôme môt ate a bili, saa bi a nji bi. 
E nji bo asu ya telé mia éndeñelaʼa été éyoñe mia volô e bôte bevok ve amu na, mi tebe avale da: ane éyoñe ji, e jôme mi bili abet, ja ye jalé jôme ja jembane be; 
ndembene môs éziñ, e jôme ba ye bi abet ja ye jalé jôme ja ye jembane mia: nalé mia ye tebe été jia, 
ane e ne ntilane na: Nyô a nga kôan abui, a nji bi a lôte nné, a nyô a nga kôane tyôtyoé, a nji yi jôm. 
Akéva e boʼo e be Zambe, nye a nga futi e nleme Tite, avale mbamba nkômbane da ya volô mia. 
A nga kañese nloone wongan a, avôl avô, émien a nga zu be mia. 
Bi nga lôm, e nsamba wé, e mojañ bekeké bese ba sek ajô mbamba Foé. 
E jame da beta dañe mvaé, e ne na, bekeké be nga tobe nye na bia be nye bi ke e dulu mimvolane di, ésaé bia bo asu duma Nti émien, a asu ya tôé e mbamba minkômbane miangan. 
Bia tuʼa tabe ntyel asu ya saʼale bijô bi ne so mebelane bizuʼu bemoné bia baʼale. 
Bia ve ngule ya bo mvaé, saa ve e mise me Zambe étam, ve nalé fe e mise me bôt. 
Bi nga lôme mojañ baa be minlôman, nyô bia zu bia veʼele ayôñe mboon ésaé dé biyoñ abui, a éyoñe ji, a dañe beta liti nalé, amu a too mia ndi. 
Tite a ne nyô bia nye bia wulu, a ébe mbo ésaé wom e be mia; e bobejañ baa be nye be ne nsamba, be ne minlômane bekeké, asu duma Krist. 
Nde, litaʼan e mise ya bekeké, ndeme ya nyeʼane mi bili be, a ngunguane bi bili mia ajô dap.
Mfaʼa mimvolan mimfufup, e nji bo mfi na me tili mia de. 
Ma yeme mbamba minkômbane mienan, a ne ne wulu ngunguan a mia e be bôte ya Masédôan. Me nga bo me jôʼô be na, Akayi a ne nkôman aso mbu ya mvus, a ayôñe mboone denan e nga fôʼô bekeké abui. 
Ma lôme mia bobejañ, e nde ngunguane me bili mia ô za bo zesé mfaʼa ôte a na, avale me mbe me jôʼôk, mi tabe foʼo nkôman. 
Ma ko woñe na, nge bia be bôte ya Masédôan bia zu, a koone mia teke nkôman, mbamba ndi nlem ate, a viane bo ôsone wongan, ma jô na ôsone wônan. 
Nde ñhe me nga buni na, ma yiane loone bobejañe na be zu bia ôsu e be mia, a kômesane mimveane mienan. Mengakaʼa me ésôse menan, éyoñe be maneya kôane me, ma ye bo mveane nya ésôse, saa wu ôkak. 
Yemane na, nyô a mias mmiasan ôkôlôt, a ye fe kôan nkôan ôkôlôt. A e nyô a miase mmiasan ésôs, a ye fe kôane nkôan ésôs!
Môt ase a vaʼak ane e nleme wé ô tyiʼiya, teke ôlun nge ntindan, amu Zambe a nyeʼe nyô a ve a mevak. 
Zambe a ne nguleya jalé mia a mevale me akume mese, nalé ate mia ye fe bi abet asu mboon ôse ô ne mvoʼé , ve koone na mi bili abime da yiane mam mese a éyoñ ése. 
Ane e ne ntilane na: A nga kap, a nga ve minzôzoé, zôsôô wé a too nnôm éto. 
Nyô a ve mmiase fese mvoñ a belet ane bidi, a ye fe ve mia mvoñ, a fôlô je, a yale bibuma bi zôsôô bienan. 
Mia ye bo minkukume mezene mese, a e mevale me ésôse mese, mme ma ye bete mvean akéva be Zambe amu bia. 
Amu ésaé mimvean mite é nji yiane jalé ve minkômbane mimfufub étam, ve bo fe na mvean akéva mfaʼa Zambe ô bo abui abui. 
Eyoñe ba ye seʼe ésaé te ane é né, ba ye ve Zambe duma, amu mewôʼô mia ve Mbamba Foé Krist, a amu ésôse jenan e fufulu ésaé mia be be été, a mia be bôte bese été. 
A zene ya meyeʼelane map mfaʼa wônan, ba ye liti mia nyeʼane wop, amu abui mvame Zambe a nga bo mia. 
Akéva e boʼo be Zambe amu mveane wé ô ne teke jame ya jô.
Mamiene Paul, ma sili mia de a évôvoé a e mvoʼé Krist été, e ma ma yeme suu mamiene si éyoñe me ne ézezañe jenan bi lôane mesu, ve ayok e be mia éyoñe me ne ôyap; 
ma yeʼelane mia na, éyoñe me ntoo be mia, me bo te belan ayoʼo ma kômbô liti a bivele bi mis, asu ya wosan e bôt ba veʼe feʼe na e ntabane wongan ô tii e be amu ya minsôn. 
Bôt, ane bi né, bi nji wosane foʼo ve aval ane bôt. 
Momo, biôme mewosane biangan bi nji so e be bôt, ve ngule jap ja so e be Zambe, mfaʼa ya tyam alem. Bia tyam asimesane befeʼe, 
a ngul ése ja liti ziñ, nje éte ja tebe ñyemane ya yeme Zambe e ngame yat. Bia bi ôsimesan ôse mbôk asu ya zuu wô na ô ve Krist mewôk, 
a bi ne nkômane ya ve ébiasé ése melep éyoñe mewôʼô menan ma ye bo ngum. 
Fombaʼane mam ane me né. Nge môt éziñ a buni na a ne nyô Krist, a yeme nalé éyoñe jia. Nge a ne be Krist, bia fe! 
A jaʼane ma dañe bo mebun a ngule Nti a nga ve bia asu ya kômôtô mia, saa asu njañane wônan, maa ye ke wôʼô ôson. 
Me nji kômbô yené ane nyô a bo mia na mi ko woñ amu bekalate bam, 
amu ba jô na: Bekalate bé be ne teke ajibi a ngu. Ve éyoñ a too ézezañe jangan a ne atek, a e nkobô wé momo jam. 
Môt ate a kômeʼe yeme na: Avale bia kobô bi too ôyap e bekalate bangan été, avale te fe bia ye yené e mimboone miangan été. 
Yaa, bi nji bi ôvañe ya veʼan nge bo ane bewumulu bebien, éyoñe ba nyoñe bebien ane ôvek ô ne ntoban nge jôme ba funane je a bife, ba jañele fek! 
Mfaʼa wongan, bia ye bo te wumulu biabebien a lôte nné, ve bia ye bo nalé ézezañ ésaé Zambe a nga ve bia, éyoñ a nga bo na bi kui be mia. 
Amu bi nji lôte nné wongan, aval ane nge bi nji ke zu be mia. Bia foʼo bi nga taté kui be mia a Mbamba Foé Krist. 
Bi nji bi ngunguan wo dañ, ô soʼo éza mboon ésaé, ve bi bili ndi nlem , e meyaé ya mbunane wônan été na, bia ye dañe dañe yaé e be mia, aval ane nyeʼelane wongan ô né, 
a nkeane Mbamba Foé ôyap a lôte be mia, teke bo ngunguane ya bisaé bi bobaneya e bifuse bi si bôte befe. 
Nyô a nguan émien, a futiʼi nguui jé e be Nti. 
Saa nyô a wumulu émien nye a ne nkañesan, ve nyô Nti a sek.
Ngoʼo nge mi mbe nguleya jibi akute dam abim éziñ; yaa! Jibaʼane ma! 
Me bili e nlem abane mfaʼa wônan; avale da ane Zambe. Amu me nga bo mia atiñ aluk e be nnôme wua, asu ya liti mia e be Krist ane mfuban éndune ngon, 
ve ma ko woñe na, avale Satan a nga wone Eve a meduʼane mé, asimesane denan e bo te ndaman, a liʼi tyiʼibi ényiñ a nlatan Krist. 
Yaa, nge môt ôsusua a zu, a kañete mia Yésus mfe, nye a nji bo nyô bi nga kañete mia, nge mia nyoñe nsisime wo selane wu mi nga nyoñ, nge Mbamba Foé mfe, saa nyô mi nga nyoñ, mia jibi foʼo nye. 
Me nji tuʼa buni na beta minlômane bete ba dañe ma jôm éziñ. 
Yaa me ne asuʼu nkobô! Mfaʼa ñyemane mam, jam afe le. E mame mese a mezene mese, bi nga liti mia ndem. 
Ye e mbe nkobane na me suu mamiene si a bete mia yôp, éyoñe me nga kañete mia mbamba Foé Zambe e zesé? 
Me nga vose bekeké bevok, me kañeseʼe nyoñe jôme ya nyiñe je e be be asu ya saane mia. 
A éyoñe me nga bili minkômbane miziñ nté me nga too be mia, me nji diane môt éziñ, amu e bobejañ be nga so Masédôan be nga ve ma biôme me nga kômbô; me nga saʼale zen ése ya bo te kaʼa mia mbeʼe, ma ye ke ôsu a saʼale. 
Ma yemete nalé, e bebela Krist a ne be ma na ba ye bo te solé ma e ngunguan ôte e mesi ya Akayi. 
Amu jé? Ye amu me nji nyeʼe mia? Zambe nye a yeme de! 
E jame ma bo, ma ye beta bo de, nde ma ye vaa amu ase ya ba ba jeñe nye, asu ya bo ngunguane na bia be be bi ne nkôñe wua! 
Bôte bete be ne bikotekote minlôman, belaa minsos ba sobô e nkôñe minlômane mi Krist été. 
E nji bo jame ya semé amu Satan émien a wôʼô sobô a yené ane éngele éfufup. 
Nde e nji bo beta jame mfaʼa bebo bisaé bé na be sobô ane bebo bisaé be zôsôô . Asuʼulane dap da ye bo ane mimboone miap mi né.
Ma beta de baʼalane na: Be boʼo te simesane na me ne akut, nge na: Kañesaʼane ñhe na me ne akut, nalé ma fe ma ye wumulu mamien abim éziñ. 
E jame ma zu jô, me nji jô de ane di Nti, ve aval ane nyô a ntoo akut, ve me tukaʼa yeme na me bili jame ya wumulu de mamien. 
Amu abui bôt da wumulu ebien amu mfi ya minsôn, ma fe ma ye wumulu mamien. 
Mia kañese jibi bôt be ne mekut, e mia mia yeme fas. 
Mia jibi na, be veñesane mia belo, be mine mia, be fone mia, be fombô mia e mfaʼa ya si, be bibi mia e mesu. 
Ma jô de asu ôsone wongan, aval ane nge bi nga too atek. E jôme be ne ayoʼo ya jô, ma kobô ane akut, ma fe me ne ayoʼo ya jô nalé. 
Ye be ne Beébre? Ma fe nalé! Ayoñ Israél! Ma fe nalé! Ba ya mvoñe bôt Abraham? Ma fe! 
Ye be ne bebo bisaé be Krist? Me tame kobô éfia akute na ma ma dañedañ. E minjuʼu été, me nga dañ; e menda mimbôk, me nga dañ; e ñwobane bibôm, me nga tôbane wô abui abui; e beangôndô ya awu été, me nga wulu be abui biyoñ! 
E be Beyude, me nga bibane minkasa mewôm mela a ébu biyoñe bitan; 
biyoñe bilaa, me nga biban alé e be Berômeñ; be nga lume ma mekok éyoñe jia; me nga ye wu ôsôé biyoñe bilaa; me nga lôte ngume môs a ngum alu e mendime si. 
Me nga wulu a mebo bebé éyoñ ése a tôbane minjuʼu mi beta bʼasôé, beze mimfaka, ziñe bobejañe yʼayoñ, minjuʼu mia so e be betebuni, beangôndô be mam e bitison, e nkôte si, e mañ, e be bikotekote bi bobejañ! 
Nyôle nteʼan a njuk; évevé bebé éyoñ ése; zaé a évé, mbômbane zaé éyoñ ése; avep a soé; 
teke lañe mame mevoʼo mese, ésaé jam môs ôse ntyelane nleme yôp ajô bekeké bese. 
Za a ne atek, me teke nyoñe ngap? Za a ku, jame te teke diʼi me nlem ? 
Nge ma yiane wumulu mamien, ma ye wumulu mamien ateʼe dam été. 
Zambe, Esaa Nti Yésus, nyô a yian ékañaʼa nnôm éto a yeme na me nji laa minsos. 
E Damas, ngovina a mbe éjiane njô bôt Arétas a nga bo na be baʼale tison asu ya bi ma. 
Ve be nga daa me vundu, a suu ma si tetele mfin me me too e nkoé été, ane me nga fam e mo mé.
Ma yiane wumulu mamien! Ve nalé a nji volô jôm. Ve ma ye kobô ajô miñyenan a minlitane mi Nti. 
Ma yeme môt éziñe be Krist, nye ate, den a nto mimbu awôm a minyin, ye a mbe e nyôl été? Maa yem! Ye a mbe e nyôle jé atan? Maa yem, Zambe nye a yeme de, môt ate a nga beteban a kui yôbe lale. 
A ma yeme na môt ate, ye a mbe a nyôle jé? Ye a mbe teke nyôle jé? Maa yem, Zambe nye a yeme de, 
môt ate a nga beteban a kui Paradis, a a nga wôʼô bifia bi ne teke atoté mbie môt a nji bi nkañesane na a baʼalane tot. 
Ma ye wumulu mamien amu môt ate, ve mfaʼa wom ma ye wumulu mamien, ve ateʼe dam été. 
Ngoʼé! Nge me nga kômbô wumulu mamien, me nji ye bo akut, me nga ye kobô ve bebela; ve ma jôʼé amu bôte be za bi ma ôsimesane wo dañe jame be lôô be ma, nge jame ba wôʼô me kobôʼô. 
A amu minlitane mite mi mbe bitua minlitan, asu ya saʼale mebune mese, éyo é nga vebane minsône miam été, éngela Satan, ésaé jé é too na a bibi ma. 
Me nga yeʼelane Nti ajô te biyoñe bilale na, a vaa me je. 
Ve a nga jô me na: E mvame jam ja yiane wo; e ngule jam é wôʼô yené ése ateʼe été. Ajô te ma ye viane wumulu mamien ateʼe dam été, nde e ngule Krist ja ye tabe e be ma. 
Ajô te ma vak ateʼe été, e meta été, e mengataʼa été, e bitibelaʼa été e a woñ été amu Krist! Amu éyoñe me ne atek e nje me ne ngu.
Ma le me ntoo akut! Mi nga tindi ma été. Mia mi nga yiane wumulu ma. Amu beta minlômane bete be nji nyoñe jôm éziñ a dañe ma, toʼo me ne momo jôm. 
Mendeme ya yemelane nlôman me nga yené e zañe jenan: njibane meveʼele mese, mendeme bitua bi mam, mesimba, mimboone mia liti ngul. 
Jé mi nga bo te nyoñ ane bekeké bevok, nga ve na, e mfaʼa wom, me nji diane mia? Jamaʼane ma ékotekot éte!
Mi lôô na me ntoo fe nkômane ya zu be mia éyoñe lale, a ma ye bo te diane mia. Amu me nji jeñ akume denan, ve miabebien. Saa ke bone mbe ba yiane naane bebiaé bikaʼaé, ve bebiaé mfaʼa bon . 
Mfaʼa wom, ma ye kañese dimili, a ma ye ve mamiene ngumba asu denan. Nge, ma ke ôsu a nyeʼe mia, ye ma ye nyeʼebane tyôtyoé? 
E boʼo nalé na me nji bo mia mbeʼe! Ve akut ane me né, me nga bi mia a feʼe meduʼan. 
Nyôñane môt ase mia kômbô nyoñ e be bôte me nga lôme mia: ye me nga diane mia a wua ya be be? 
Me nga yemete Tite, a lôme nye baa mojañe me nga jôô nye. Ye Tite a nga diane mia? Ye bi nji wulu avale nsisime da été? A avale mezene da été? Zene jia? 
Aso ayap, mia simesane na bia kale biabebiene e mise menan? Momo, bia kobô asu Zambe e be Krist. Amu mame mete mese, a bôt ma nyeʼe, me ne asu ya kômôtô mia. 
Ma ko foʼo woñe ya zu koone mia, éyoñe ma zu, mi too teke avale ma kômbô, a na, mi ke mi bo te yene ma avale mia kômbô: metyamaʼan a bo momo be mia nalé fe éviele, ayaa, mesengan, bibôta, ékobôkobô, minkobô mi ébiasé, biduñ. 
Ma ko woñe na, éyoñ évoʼo ma zu, e Zambe wom a za samele ma e mise menan, a na, me bo te kui vôme ya yi abui ya ba be nga taté bo abé , a ba ba bo te kôñelane minlem amu mvine jap, mbia ntabane wop, a ébamba jap!
Jina é ne éyoñe lale ma zu e be mia. Ajô ese da ye tyiʼiban a bengaa bebaé nge belaa. 
Me maneya jô nalé, a na, aval ane éyoñe njomane baa ma beta baʼalane de den me too momo, e be ba be nga bo abé e mvus a ba bevoʼo bese na: Nge me beta zu, ma ye bo te yeʼele môt éziñ, 
mbôlô mia kômbô ndeme na Krist a kobô be ma. A nji bo ateʼe mfaʼa wônan, ve a liti ngule jé be mia. 
Yaa, a nga tyelébane krôa ateʼe dé été, ve a vee amu ngule Zambe. A bia fe bi ne atek e be nye, ve bia ye bo bevevee bia be nye amu ngule Zambe e mfaʼa wônan. 
Fasane miabebien, a yene nge mia nyiñ e mbunan été, veʼelane miabebien; nge na, ye mi nji yeme na Yésus Krist a ne e be mia? Vengevenge ve meveʼele ma kôñelan a wosane mia. Mi nji bi ngule ya liti mendeme me mbunan. 
Ma buni na, mia ye yeme na, bi nga bo abime dangan. 
Bia yeʼelane Zambe na mi bo te bo abé éziñ. Bi nji kômbô liti abim avé bi ne nguleya bo ésaé, ve bia kômbô yen ane mia bo mvaé, jaʼane da yené ane nge meveʼele me ne bia e ngame yat. 
Amu bi nji bi ngule ya wosane bebela ve nyô é né asu bebela. 
Bi ne mevak éyoñ ése bi ne atek mi ke ngu. Nsôñane ya meyeʼelane mangan ñwô le: e nkean ôsu wônan. 
Ajô te, éyoñe me ngenan ôyap, ma tili mia jame di, ndemben éyoñe ma ye kui be mia, me bo te tyiʼi ajô éziñ me bem belaʼan avale ngule Nti a nga ve ma e né, asu ya lôñ, saa tyam.
A bobejañ, ma suʼulane jô mia na: Tabaʼan e mevak été, boʼon ésaé asu nkean ôsu wônan, vaʼane ngule nyô mia mia, tukaʼa boone tyiñe jia, nyiñan e mvoʼé été, a Zambe a ne nyeʼan a mvoʼé a ye tabe be mia. 
Mi bataʼane wua a nyô mbok, a nlatane menyu ô ne mfuban . Mimfufube mise mia batane mia.
Mvame Nti Yésus Krist, nyeʼane Zambe, mfulaʼan a Mfufube Nsisim bi tabeʼe be mia bese.
Ma, Paul nlôman , saa wu wo so e be bôt, nge wu môt, ve wu Yésus Krist a Zambe Esaa, nye a nga wômôlô nye ñwuan, 
a bobejañ bese bia be be bi too, ma tili bekeké bese be nee Galati. 
Mvam a mvoʼé bi boʼo e be mia bese, bi soʼo e be Zambe Esaa wongan a e be Nti Yésus Krist; 
nye a nga ve émien ajô mam abé mangan, ane a ye vaa bia e si ya abé nyô, aval ane nkômbane Zambe a ne ésaa wongan ô né.
Duma e boʼo e be nye nnôm éto. Amen.
Ma semé abim avôl mia lume nyô a nga loone mia mvus amu mvame Krist, a kañese Mbamba foé mfe. 
Sa na Mbamba foé mfe a ne. E ne ve na, bôte bʼéziñ ba zametane zañe jenan a kômbô té Mbamba foé Krist e si. 
Ve nge môt éziñ, jaʼane bia bebien, nge éngele a so yôb a kañete mia Mbamba foé a selaʼane nyô bi nga kate mia, a boʼo biyoʼé! 
Bi maneya jô de, a ma beta jô éyoñe ji na: Nge môt éziñ a kate Mbamba foé mfe, saa nyô mi nga nyoñ, a nyoñe biyoʼé! 
Amu éyoñe ji, ye ma jeñe na, bôte be seʼe ma? Momo, ve nseʼane Zambe! Ye ma jeñe na me yené mvaé e be bôt? Nge ma beta kômbô yené mvaé e be bôt, wôna me nji ke fe bo mbo ésaé Krist.
A bobejañ, ma kate mia na, Mbamba foé me nga kate mia a nji bo nyô môt. Nalé fe na, 
saa môt nye a nga kalane me nye, nge yeʼele me nye, ve nlitane Yésus Krist.
Mi nga yiane wôʼô be kobôʼô ajô ya mboone wom e ñyebe beyude été: a ngul ése, me nga kpweʼele keké Zambe a jeñe zene ya tyame je. 
Me nga ke ôsu mbunane beyude été, a dañ abui bôte ya miaé wom, ayoñe dam été, amu abui évevé ya baʼale biyeme be ésaa bangan. 
Ve éyoñe nyô a nga nyoñe ma mfaʼa wé aso abume nane a nga loone ma, amu mvame jé, a nga yene mvaé 
ya liti mone wé e be ma na, me kañete nye ézezañe bikuu; été été, teke sili feʼe môt, 
nge bet a ke Yérusalém, e be ba be nga taté bo minlôman, ve me nga ke Arabi, a beta bulane Damas. 
Wôna, e mvuse mimbu mila, me nga bet a ke Yérusalém, na me yenane Séfas. Me nga tabe fefele jé melu awôm a metan, 
teke yene nlôman ôfe, vengevenge ve Yakob étam, monyañe Nti. 
E jame ma tili mia, ma jô mia de asu Zambe, teke laa minsos. 
Mvus éte, me nga ke mefôla ya Siri a Silisi. 
Ve bebuni Krist ya bekeké be ne Yudé be nji yeme ma. 
Be nga wôʼô wôʼô be kobôʼô ajô dame na: Nyô a nga bo a kpweʼeleʼe bia, a nga kañete mbunan a nga bo a tyamek éyoñe ji. 
A be nga wumulu Zambe amu ma.
Wôna, e mvuse mimbu awôm a minyin, me nga beta bet a ke Yérusalém, bia Barnabas. Me nga kee fe Tite e nsamba wom. 
Amu me nga bet a ke wé a nlitan éziñ. A me nga kañete be Mbamba Foé ma kat e be bikuu. Me nga kañete fe nye a zen ya minlañ e zañ bia be beta be bôt, a za bo a zen éziñ na, ma mate mbi nge mane wu mbile zesé. 
Ve be nji yemete Tite, e nye bia nye bi mbe nsamba na, a tyiʼiban atyel. 
Nalé a mbe amu mbia be bobenyañ be nga nyiin asoé a jeñe zene ya ndaman éto fili jangan ja so bia e be Krist a toé bia belo. 
Bi nji suu biabebiene si e be bôte bete, jaʼane kui tyiñ a be nté éziñ, e nde benya mejôô ya Mbamba Foé ba ye bo ñyemetan amu mia. 
Ve mfaʼa beta be bôt, akôsa bo nkôñe wop, nalé nye teke me ajô: Zambe a nji semé ngum avale môt. Ve akôsa bo nalé, bôte bete be nji tindi ma jam afe éziñ a ngu. 
Ve be nga suʼulane yene na, ésaé nkatane Mbamba Foé e be tee mintyiʼibane metye é nga vebane be ma, aval ane é nga vebane be Pierre e be mintyiʼibane metye. 
Amu nyô a nga bo Pierre nlômane be mintyiʼibane metye, nye fe a nga bo ma nlôman e be bikuu. 
A, amu ñyemane ya yeme mvam é nga vebane be ma, Yakob, Séfas a Yôanes, mbe be nga yené ane mekôn, be nga batane bia Barnabas, ndeme élat ya mfulan ésaé, nde bia ye ke be bikuu, be ki be kele be mintyiʼibane metye. 
E too ve na, bia yiane simesane minzôzoé, e ne jame me nga nyoñe njuʼu ya bo.
Ve éyoñe Séfas a nga so Antiôche, me nga liti ne ngeññ na me nji bo tyiñ a nye bi lôane mesu mesu, amu a mbe nkoban été. 
Amu na, te yene bôt be nga bômane Yakob be za soʼok, a nga bo a jaʼak a bikuu. Ve éyoñ be soya, a nga bo bikôñ, a tyetebe, a ko mintyiʼibane metyele woñ. 
Ane beyude bevok be nga bo ane nye, jaʼane Barnabas, a nga dutubane fe, a bo nalé. 
Eyoñe me nga yene na be nji wulu zôsôô , aval ane benya mejôô me Mbamba Foé me né, me nga jô Séfas e bôt été na: Nge wo, mone beyude, wo nyiñ aval ane bikul bia nyiñ, ve saa aval ane beyude, ô ne yemete bikul aya na, be bo ane beyude? 
Bia, bi ne bebialébialé ya beyude, saa bikuu, bebo mam abé bete. 
Ve bia yeme na, môt a nji kabe amu mimboone mi mam ya metiñ, ve a mbunan a buni Yésus Krist. Bia fe bi nga buni Yésus Krist, saa mimboone mi mame ya metiñ, amu teke môt a ye kabe a mimboone mi mame ya metiñ. 
Ve nge a njeñane ya jeñe mekabe e be Krist, bia fe bi nga yené bebo abé , ye Krist a ye bo mbo ésaé ya abé ? Teke bebé! 
Amu nge ma beta lôñe jôme me nga tyam, ma ma bobane ntyame metiñ. 
Amu na a zen ya metiñ, me nto ñwuan mfaʼa ya metiñ, e nde te ma ye nyiñe mfaʼa Zambe. Me ntoo ntyelan élé yôb bia Krist; a sa ke mamien ma nyiñ, ve Krist nye a nyiñe be ma. 
Amu ényiñe jame ya minsôn été va, ma nyiñe je, a mbunane ya buni mone Zambe, nye a nga nyeʼe ma, a ve émien amu ajô dam. 
Me nji bo mvame Zambe na é bo momo. Amu nge môt a kui vôme ya bo zôsôô a zene ya metiñ, wôna Krist a nga wu éwuwui.
A mekute me bôte ya Galati, za nye a nga ndumekane mia, éyoñ e ne na, Krist ntyelan élé yôp, a nga kañeteban e mise menan été? 
E jame dina étam nde faane ma éfufup: ye amu mbaʼalane metiñ nde mi nga nyoñe Nsisim? Ye e nji bo amu ñwôʼane mi nga wôʼô Mbamba Foé ya mbunan? 
Ye mi ne akaʼa nkôñ mekute te? Mia mi nga taté a Nsisim, ye mia ye ke sondô a minsôn? 
Ye abime ñyemane te e mbe zezé? A na, nge ô mbe zezé, 
nyô a ve mia Nsisim a bo bitua bi mam e zañe jenan, ye a bo mam mete amu mbaʼalane metiñ? Ye sa amu mi nga wôʼô Foé ya mbunan?
Amu Abraham a nga bili mbunane be Zambe, ane ô nga lañebane nye mfaʼa ya zôsôô , 
yemane ñhe na, bebuni , mbe be ne bone be Abraham. 
E ne fe na, ntilan wo taté yené ôsu na, Zambe a ye kale bikuu ve a zene ya mbunan. A nga taté kate Abraham foé éte na: Meyoñe mese ma ye yen ébotan e be wo. 
Ajô te ba be ne bebuni , be bili bibotan baa be Abraham, mbuni. 
Ke bebaʼale metiñe bese, be ne e biyoʼé si. Amu e ne ntilane na. Biyoʼé bi boʼo e be nyô ase a nji ke ôsu a baʼale mame mese me ne ntilane kalate metiñ. 
A e ne teke bisô na, teke môt a ye kabe amu metiñ asu Zambe, éyoñ e ne na, e môt a ne zôsôô amu mbunan nye a ye nyiñ. 
Amu na metiñ me nji so e mbunan. Ve mfaʼa metiñ, nyô a jalé mintilane mise ya été a ye nyiñ a me. 
Krist a nga mane yaʼane señe jangan mfaʼa ya kôté bia e biyoʼé ya metiñ, a a nga bobane biyoʼé e señe jangan, ane e ne ntilane na: Biyoʼé bi boʼo e be nyô ase a tyele élé yôp. 
E nde te ébotan Abraham ja ye kui e be bikuu amu Yésus Krist, ane bi ne ngul ya nyoñe Nsisime ya ntiñetan amu mbunan.
A bobejañ, bi tame fombô a yen ane bôt be wôʼô zu ba bo mam. Eyoñ kalate nkaban élik a ne ngômôtô, teke môt a ne tyame nkaban ôte nge kôʼôlane wô. 
E ne na, mengakaʼa me nga boban e be Abraham a mvoñe bôte jé, aval ane nge a mbe ajô ya abui bôt, ve a mbe ajô môte wua: a mvoñe jôé, e ne na Krist. 
Osimesane wom ñwô wu: kalate nkaban élik a ne mvoʼé a nga taté mane boban e be Zambe. Atiñ e nga so mvuse mimbu mintete minyin a mewômela, e nji bo ngule ya bo ngakaʼa momo. 
Amu nge éliʼi ja nyoñeban amu metiñ, e nji fe bo a zen ya ngakaʼa. Amu Zambe a nga mvamane Abraham amu ngakaʼa. 
A taté éyoñ éte, metiñ me ma beta fe volô jé? Ma baʼaban a kôʼôlan foʼo ve na, ntyamane metiñ ô yené nté ma yange nsoone mvoñe bôt, nje éte ngakaʼa é nga tiñetiban. Ngakaʼa éte é nga kateban a zen ya bʼéngele, a wo ya ntebe zañ. 
Amu ntebe zañ ate a nji bo ntebe zañe ya môte wua. Ve Zambe a ne wua. 
Ye metiñ ma wosane mengakaʼa me Zambe? Teke bebé: nge atiñ éziñ e nga veban, e nde e bili ngule ya ve ényiñ, wôna zôsôô a nga ye so metiñ. 
Ve mintilan mi nga liti na, si nyô ése é ne nkôm abé si, nde, amu mbunane ya buni Yésus Krist, ngakaʼa é nga jalébane mfaʼa bebuni .
Mbunan ô ngenane te so, bi nga vaa éto belo ya metiñe si, nté mbunan ô nga yiane yené ô mbe momo. 
Ajô te ñhe metiñ me nga too mbaʼale nté bi nga yange Krist, nde bia ye kaleban amu mbunan. 
Ve éyoñe mbunan ô soya, bi nji fe bo éjôé mbaʼale ate si. 
Mia bese, amu mbunan, mi nto bone be Zambe e be Yésus Krist. 
Yaa, e mia bese mi nga dubane be Krist, mi nga jaé Krist. 
Mone Yude a nji ke fe bo, nge mone Grék, a ôlo ô nji ke fe bo, nge nti , fam é nji ke fe bo, nge minga, amu mia bese mi ne jôme jia e be Yésus Krist. 
A, nge mi ne ba be Krist, wôna mi ne mvoñe bôt Abraham. Amu ngakaʼa, mi ne benyoñe ngap.
Nde ma jô na: Nté ôse nyoñ élik a ngenane mongô, baa ôlo be nji veʼele selane mfaʼa éziñ, akôsa bo na nye a ne miene ya biôme bise. 
Ve a ne éjôé bebaʼale biôm a betoñ bé si akekui éyoñ ésaa wé a nga tiñeti ja kpwaan. 
Avale te fe bia, éyoñe bi nga to bongô, bi nga too éjôé mame ya si nyô si, bi nga too foʼo belo. 
Ve éyoñ éyoñ é nga kôme kpwaan, Zambe a nga lôme mone wé mbialane be minga, a too éjôé ya metiñe si, 
nde te a ye kôté e ba be mbe metiñe si, ane bi ne nyoñ éto bon . 
Mi ne foʼo bon . Zambe a nga lôme nsisime Mone wé minleme miangan été ñwô wo yôtane na: Abba, e ne na, Tate! 
Ajô te ô nji fe bo ôlo , ve mon. Aval ane mon, ô ntoo nyoñe ngab amu Zambe.
Melu mvus, éyoñe mi mbe te yeme Zambe, mi mbe belo bezambe, mbe bete, a mbialane wop, be nji bo be. 
Ve éyoñ mi nga yeme Zambe ji, nge na Zambe a nga yeme mia, mia beta bulane belo ya biôme bi ne atek a azoé, nkômbane ya beta bo belo bab aya? 
Mia kañe mimôse miziñ, bengon bʼéziñ, biyoñ a mimbu. 
Mia bo ma me ko woñe na, ésaé me nga bo e be mia é mbe zezé!
A bobejañ, ma yeʼelane mia na: Boʼon ane me né, aval ane ma fe me ntoo ane mia. Mi nji bo ma abé éziñ. 
Mia tuʼa yeme na, me nga kate mia Mbamba Foé éyoñ ôsu me to nkôkon. 
Akôsa bo nyôle jam é mbe beta meveʼele été, ve mfaʼa wônan, mi nji vini nge wôʼô me nyé. Ve mi nga viane nyoñe ma ane éngele Zambe, aval ane Krist Yésus. 
Avaʼa denan e ne ñhe vé? Amu ma kobô ajô denan avale di na, nge mi nga ye bi ngu, mi mbe ngule ya vaa mise menan, a ve ma me. 
Ye me nto nsiñe wônan éyoñe ji, amu ma kate mia bebela?
Abui ñyembaʼane ba yembane mia e nji bo zesé, ba yi ve na, be kandé bia be mia, a na bebien be bo ba mia be be mia suʼulane lat. 
E jam e ne mvaé, e ne ôsimesane ya mbamba nlatan biyoñ bise, saa ve éyoñ me ne zañe jenan. 
A ayôme bone dam, e mintaé été, ma beta biaé mia mfefé akekui éyoñ Krist a ye yené be mia. 
Ma dañe kômbô tabe mia bebé éyoñe ji, me tuʼa yem ane ma yiane kobô mia, amu fek é ne me njañan ajô denan.
Katane ma, mia mia kômbô tabe metiñe si, ye mi nji wôʼô jame metiñe mete ma jô? 
E ne ntilane na, Abraham a nga biaé bone bebaé. Wua e be minga a mbe mbo ésaé, e nyô mbok e be minga a mbe nti . 
Mone mbo ésaé a nga bialé a zene ya minsôn. Ve nyôô minga a mbe nti a nga bialé a zene ya ngakaʼa. 
Nkañete ôte ô ne vʼéfunan. Binga bete bebaé ba liti bilate bibaé. Jia é ne ji ja so nkôle Sinayi, ja biaé bon ya éto belo: élat éte nje é ne Agar. 
Amu nkôle Sinayi ô ne Arabi. A Agar a ne éveʼane Yérusalém ya éyoñe ji, amu a ne ôlo a bone bé. 
Ve Yérusalém ya yôb a ne fili, a nye a ne nyia wongan. 
Amu e ne ntilane na: vaʼak a nkôkôme minga, e wo ô nji bo ô biaék. Tôtaʼan a mevak, e wo ô nji yem ajô mintaé mi abiaé! Amu bone ya nyô be nga suu, ba ye bo abui a dañe bone ya nyô a bili nnôm.
Ve mfaʼa bobejañ, aval ane Izak, mi ne bone ya ngakaʼa. 
Ve aval ane nyô a nga bialé a minsôn a nga bo a kpweʼeleʼe nyô a nga bialé a Nsisim, e ngenane nalé éyoñe ji.
E nde Mintilan mia jô aya? Titaʼane mbo ésaé a mone wé! Mone mbo ésaé a nji yiane nyoñe ngab baa mone minga a ne nti . 
Ajô te a bobejañ, bi nji bo bone be minga a ne ôlo . Ve bone be minga a ne nti .
Amu ajô ya tuʼa bo beti, nde Krist a nga kôté bia. Tebaʼane ñhe ngu, te beta bili ébôñeté ya éto belo si. 
Ma Paul, ma kobô mia de. Nge mia beta tyiʼibane metye, Krist a ye bo te beta volô mia jôm. 
Ma beta bendé môt ase a tyiʼiban atyele na, a ne ntindane ya baʼale metiñe mese. 
Mia kandane Krist nge mia jeñe zôsôô wônan e metiñ été. Mi subeya mvam . 
Ve bia a zen ya Nsisim amu mbunan, nde bia yange ndi nlem ya zôsôô wongan. 
Amu mfaʼa nyô a nee be Yésus Krist, mfi ô nji bo ntyiʼane atyel, nge tee ntyiʼane atyel. Ve mbunan wo bo ésaé a nyeʼan.
Mi nga bo mi tôñe mvoʼé , za a nga bo mia na mi jôʼé ve benya mejôô mewôk? 
Ndutan ôte, ô nji so e be nyô a loone mia. 
Oyôme mvusu wo vusu ngum ébañ ôse! 
Mfaʼa wônan, me too ndi e be Nti na, mia ye bo te tôñe zene fe. Ve nyô a miase lubulubu zañe jenan a ye nyoñe melep , jaʼane a ne za nge za. 
Ve mfaʼa wom a bobejañ, nge ma beta kate foé ya ntyiʼibane metye, ma beta wu ékpweʼele amu jé? Eyoñ éte nkolan ôbaʼa ya élé wo ye bo momo! 
E ba ba bo nzametaʼane zañe jenan, be kômeʼe ke tyiʼibane metye nya ntyiʼibane.
Mia a bobejañ, mi nga loban amu éto beti, ve jame da, éto beti éte é boʼo te ve minsône fet ya nyiñ ane mia kômbô. Ve, a zene ya nyeʼan, boʼone bebo bisaé ya ba bevok. 
Amu metiñe mese ma jaléban éfia jia jina été na: Wo ye nyeʼe môte mfe ane wo nyeʼe womien. 
Ve nge mia lôan, a diane mia mia, tabaʼane ntye. Mia ye wôan, bana a ba bevok. 
Vôʼôlane ma: wulaʼan a ngule ya Nsisim, nde mia ye bo te bo nkômbane ya minsôn. 
Amu minsôn, e minkômbane mié été, mia wosane Nsisim. A Nsisim wo wosane minsôn. Ba siane zañe jap, avale ya na, mi bo te bo nkômbane wônan. 
Ve nge mia wulu a Nsisim, mi nji fe bo metiñe si.
Ba yeme mimboone mi mame ya minsôn, mi ne na: Ebamba, mvin, ôdoʼé mbia mvô, 
nkañane bezambe befe, bemviʼi, ziñ, ntañete, mbia aban , ayaa, mesengan, metyamaʼane, mbia mengam, 
miñyamete, nsoʼone bilam, mbia ndian a mam mefe avale te. Ma kate mia, ane me nga mane jô de na, e ba be ne bebo avale mam ete ba ye bo te nyoñe ngab éjôé Zambe.
Ve ébuma ya Nsisim é ne na: Nyeʼan, mevak, mvoʼé , njiban, zôsôô , mvam , mbamba nlem , mbunan, 
évôvoé, njôane nlem . Atiñ da wosan avale mame te e ne momo. 
E ba be ne ba be Krist, be tyeléya minsôn élé yôb a fulane mbia miñyiane mié a ayôñ minkômbane dé. 
Nge mia nyiñ a Nsisim, wulaʼane fe a ngule Nsisim ate.
E mboʼan te bo mebun e zañe jangan, a te soñ mintañete a minyamete wua a nyô mbok.
A bobejañ, nge da kui na ba dilane môt éziñ a boʼo abé , mia bôte ya Nsisim mi betaʼa sôane avale môte te zôsôô , a nsisime ya évôvoé; ve ô tabeʼe ntye, amu womien fe ô ne ngule ya tôbane meveʼele . 
Mi bekaʼane mimbeʼe mi ba bevok, nalé ate mia ye jalé metiñe me Krist. 
Amu nge môt a buni na a ne jôm éziñ, éyoñ a nji bo je, a duʼu émien. 
Ve môt ase a fombôʼô mboone wé; nde, nge a yene éfia ya wumu je, da ye bo ve mfaʼa wé émien, saa mfaʼa môte mfe. 
Amu môt ase a yiane beʼe mbeʼe wé émien. 
E môt ase a nyoñe ñyeʼelane ya ajô Zambe, a vaʼa ngab éziñe ya biôme bié e be nyô a yeʼele nye. 
Te duʼuban, Zambe a nji bo nyô ba kpweʼele, amu jôme ése môt a mias, nje fe a ye kôan. 
Nyô a mias mfaʼa ya minsône mié émien, a ye kôane bibuma minsôn mia wum, e ne na, awu. E môt a mias mfaʼa ya Nsisim, a ye kôane bibuma Nsisim a wum, e ne na, ényiñe ya melu mese. 
E mboʼane mvaé te tek. Amu bia ye kôane e mbamba éyoñ, nge bia bo te kat. 
Nde, nté bi bili éyoñe ya bo, e mboʼon ésaé mfaʼa mvaé bôte bese, e dañedañ, e ba be ne ba ya nda mbunan.
Tameka yenan akaʼa beta bikanga ma tili mia ba a wo wome mamien! 
E bôt ba kômbô bo miñyené mfaʼa ya minsôn, mbe ba tindi mia ajô ntyiʼibane metye. Susuʼa jam ba sôñ a ne na be saʼale ékpweʼele ajô Krôa Krist. 
Amu e ba bebien be nga tyiʼibane metyele bete, be nji baʼale metiñ. Ve ba yi mfaʼa wônane na, mi tyiʼibane metye, nde ba ye nyoñe duma dap, amu minsône mienan. 
Ve mfaʼa wom, teke bebé, teke jam afe ya wume de, vengevenge ve Krôa Nti wongan Yésus Krist. A Krôa éte, si nyô é ne ntyeléban mfaʼa wom, aval ane me fe me ne ntyeléban mfaʼa si nyô. 
Amu saa ntyiʼane atyel ñwô ô ne mfi, nge tee ntyiʼan, ve mboban mfefé ététéa. 
Mvoʼé a mvam bi ne be ba ba tôñe njôan ôte. Jaʼane be Israél Zambe.
A taté éyoñe ji, môt a boʼo te beta ndeñele ma. Amu me me beʼe bifele bi Krist e nyôle jam. 
A bobejañ e mvame Nti wongan Yésus Krist é tabeʼe be minsisime mienan. Amen!
Paul, nlômane Krist Yésus amu nkômbane Zambe, ma tili mimfufup a bebuni Krist Yésus. 
Mvam a mvoʼé bi tabeʼe e be mia bi soʼo e be Zambe Esaa wongan, a e be Nti Yésus Krist.
Zambe a boʼo ébotan, Esaa Nti wongan Yésus Krist. A nga botane bia a ébotane ya Nsisim ése é ne e yôb été a e be Krist.
A nga tobe bia e be nye, te yene mbôkaʼa ya si ô za boʼok, ane bia ye bo mimfufup, a teke bijô asu dé, e nyeʼan été.
A nga tyiʼi mfaʼa wongane na bia ye bo bone be ntoñe béé zene ya be Yésus Krist; e nne mvame é nga kômbô nalé
amu duma yʼétôtoʼo jé a amu mvam a nga jalé bia e be Eñwé a dañe nyeʼe.
E be nye, a zene ya metyi mé, bi ntoo nkôtan . E be nye, mintyamane metiñe miangan mi ntoo njaman , aval ane afoʼo ya mvame jé e né.
Zambe a nga ve bia je teke alañe a yoé bia mfaʼa ya ése a ñyeman ôse.
A nga bo bia na, bi yeme nsolane jame ya nkômbane wé, e mbamba ôsimesane a nga bi ôsusua e be Emien
mfaʼa ya bo biyoñe na bi jaléban, e ne na: E late émo minlañ ése, éjôé évete jia si, nje é ne Krist; e biôme bi ne yôp été a bi bi nee si.
E be nye fe, bi nga nyoñe ngabe jangan, Aval ane ntaʼane mame Nyô a wulu mam mese a e nkômbane wé ô né; e mbe bia ntiñetan aso nnôm éto
na bi bo benyoñe ngabe ya duma yʼétôtoʼo jé, e ba be nga taté bi ndi nleme be Krist.
E be nye fe, mi nga wôʼô bebela nkobô, E Mbamba Foé a nyii mia. Avale dada te fe mi nga buni be Nye; A Sitame Nsisim ô mbe ngakaʼa, Mfufube Nsisim a nga lômbane be mia,
ane éfase ya ngab éliʼi jangan, akekui amané nkôtan , éyoñe bia ye nyoñ ngab éliʼi ése asu duma yʼétôtoʼo jé.
Amu ajô te ma fe, ataté ane me nga wôʼôtane mbunane wônane mi bili be Nti Yésus, a nyeʼane wônan asu mimfufube mise, 
me nji jôʼé ve akéva ajô denan, éyoñ ma tote mia e meyeʼelan mam été. 
E Zambe Nti wongan Yésus Krist, Esaa, nye ate a ne étôtok, a vaʼa mia nsisime fek, ñwô ô liti mia nye, a tuʼa bo na mi yeme nye. 
A kuʼi minleme mienan éfufube jé, ane mi ne yem za ndi nleme nloone wo ve mia, akume ya étôtoʼo jé, élik a bo mia benyoñe ngap, mia be mimfufup, 
abim abui ngul a nga ve asu mvaé jangan bia bebuni . E ngule jé, éwôlô jé a ntute ngule wé ôse. 
A nga belane bie e be Krist, éyoñ a nga wômôlô nye miñwuan, a tooé nye e mbo nnôme wé e yôb été, 
mbetane yôp a dañe Ngul éjôé ése, Njôan, Ewôlô, Eto Fili a jôé ese é ne ngule ya toteban, saa ve émo jina étam ve nalé fe émo ja zu. 
Yaa, a maneya telé biôme bise e mebo mé si, a telé nye ane nlô ya keké ése, 
nje é ne nyôle jé, njalane ya Nyô Zambe Emien a jalé ngumba.
A mia, mi nga to miñwuan amu mintyamane metiñe mienan, a amu mam abé menan, 
mbie mi nga nyiñ été, éyoñ mi nga tôñe zambe ya si nyô, étoñe ntômba ja yengan e zañe yôp a si, e nsisim wo bo ésaé e zañe bikañekañe bi bôt.
Bi nga to tañ éte été, bia bese fe bi nga ve biabebien e minkômbane ya minsône miangan e melu mvus. Bi nga bo minkômbane miap, a tôñe mintindane miap; a zene ya abialé, bi nga too fe ane bôte bevok, ayaa si. 
Ve Zambe a ne njalan a mvam; amu beta nyeʼan a nga nyeʼe bia, 
e too ke na, bi mbe miñwuan amu minkobane miangan, a nga ve bia ényiñ bia be Krist. Mi nyiñeya a mvam ! 
Mfulaʼan a nye, a nga wômôlô bia, a tooé bia yôp e Krist été. 
Nde amu mbamba nleme wé mfaʼa wongan e be Yésus Krist, a nga kômbô liti mfaʼa ya mimbu mia zu, afok e ne teke aveʼane ya mvame jé. 
Mi nyiñeya foʼo vʼamu mvam , a zene ya mbunan. Mi see jame ya bo, e ne mveane Zambe. 
E nji bo ajô mimboone mi mam, môt éziñ a za bo mebun amu nalé. 
Amu nye a nga kôme bia. Bi nga tébane be Yésus Krist, asu mbamba mimboon mmie Zambe a nga kôm ôsusua na, bia ye bo mie.
Nde, mi simesaʼane ñhe na, e melu mvus, e mia mi nga beʼe ndeme ya bikañekañe e minsône mienan été, e mia mi nga lañeban ane minsôso e be ba ba simesane na be ne ntyiʼibane metye e mvuse ntyiʼan ébuʼa ya minsôn, 
simesaʼane na, éyoñe te, mi nga too tee Krist, tee ngap ayoñe Beyude été, beyeñ e bilate ya ngakaʼa, teke ndi minlem a teke Zambe e si nyô été.
Ve éyoñe ji, e be Krist, e mia mi nga too ôyap melu kôa, mi subuya bebé amu metyi me Krist. 
E ne été na, nye a ne mvoʼé jangan. A boya jôm é mbe nkandane na é bo jôme jia. E minsône mié été, a tyameya mfine nkandan, e ne na: Ziñ. 
A nga vaa metiñ a mebendé map a minjôane miap. A zen éte, a nga kômbô na, ataté mone Beyude a mone Bikuu, a té e be émien, mfefé môte wua a mveane mvoʼé , 
a late bise bibaane a Zambe bi bo nyôle jia, a zene ya Krôa: valé ate nye a nga wôé ziñ. 
A nga zu kate foé mvoʼé e be mia mi nga to ôyap, a mvoʼé e be ba be nga to bebé.
A amu nye, bana a ba bevok, e Nsisime wua été, bi mbili anyiine be Esaa. 
Ajô te mi nji fe bo beyeñ nge mintabe, mi ntoo ba baa be mimfufup be too. Mi ne ba ya nda bôte Zambe. 
Mi nga nyiine melôñ, mme mete mbôkaʼa ya été ô ne minlôman, a bekulu mejô, a Yésus Krist émien a too akoʼo ya jua. 
E be nye, ngume nda ôse wo lat, a beteban a bo mfufube nda Zambe e be Nti. 
E be nye ate, mia fe mi ne mfulaʼan, nyian e melôñe mete été, a bo étabaʼa Zambe a zene ya Nsisim.
Ajô te ma, Paul, mbôʼô Yésus Krist, mfaʼa mia bikuu, 
nge e ne nalé na, mi nga wôʼôtane mvame Zambe a nga bo ma amu mia, mfaʼa ya jalé feʼe jé, 
aval avé, a zene ya nlitane wé, me nga yeme ndimba jam, avale me maneya tili de avôl avôl. 
Mi ne yen, éyoñe mia lañe ntilane wom, abim atyeñ avé me bili ajô ndimba jame Krist. 
Ndimba jam éte, Zambe a nji bo na bôte ya mmiaé mi bôte ya kôa be yeme je, aval a litiya je éyoñe ji, a Nsisim e be mimfufube minlôman a bekulu mejô bé: 
Bikuu bi ne fe benyoñe ngabe ya éliʼi te, bibuʼa ya nyôle jia, nlatan e ngakaʼa jia été, e be Yésus Krist, a zene ya Mbamba Foé.
Me nga bobane mbo ésaé amu mveane ya mvame Zambe a nga ve ma, a nlitane ya ngule jé, 
e me ne medib akoʼo ya mimfufube mise, me nga nyoñe mvame ya kate bikuu afoʼo Krist e ne teke akobô, a faé éfufup ane Zambe 
a kulane ndimba jam é nga solô aso atataʼa e be nye, ntéé ya émo minlañ. 
Ajô te ataté éyoñe ji, bejôô, a bijôé e e yôb été, ba yem, amu keké, abui feʼe Zambe, 
aval ane feʼe jé ya nnôm éto a nga bo e be Yésus Krist Nti wongan é né. 
E be Krist, a zene ya mbunane bia buni nye, bi ne ñhe fili ya subu bebé a ndi nlem ése. 
A ma jô mia na, te kañesane na mi bili atek amu minjuʼu ma tôbane mie amu mia. Mi ne duma denan.
Ajô te ma kute meboñe si asu Esaa, 
e be nyô menda me bôt mese me bili jôé dé e yôb été a si nyô; 
a boʼo mia, aval ane abui afoʼo ya duma dé e né, mi jaléban a ngu, é soʼo be Nsisime wé, ane mone môte ya minleme mienan a ye yem a nyoñe ngu; 
a boʼo na Krist a tabe e minleme mienan été a zene ya mbunan na; mbemban a mi too e mbôkaʼa nyeʼane yôp, 
nde mia ye bi ngule ya wôk, fufulu a mimfufube mise, e jôm é ne ndam, nté, ôyabe yôp a édok, 
a yeme nyeʼane Krist wo dañe ñyeman ôse, nde mia ye jaé ne lut, a kui vôme ya nyoñe njalane Zambe ôse.
E be Nyô a ne nguleya bo a lôte nné ya mam bi ne nguleya jaʼé nge simesan, a zene ya ngule jé ja bo ésaé be bia, 
duma e boʼo be nye keké a e be Yésus Krist, asu miaé mise a kui nnôm éto. Amen.
Ajô te ñhe ma lebe mia de e be Nti, ma, mone mimbôk. Boʼone na binyiñe bienan bi luʼan a nloone mi nga wôk. 
A nsuane bebiene si, a évôvoé, a njiban, jibaʼane mia mia e nyeʼan été. 
Baʼalane nlatane ya nsisim a ntabane mvoʼé .
Nyôl é ne jia, a Nsisime wua, avale fe ane nloone wônan ô nga zu e be mia, asu ndi minleme jia; 
Nti wua, mbunane wua, nduane wua, 
Zambe wua, a Esaa ya bese, nye a jôô bese, a bese, a too e be bese.
Ve da, e be môt ase ya e be bia, mvam é nga veban aval ane ôveʼe ya mveane Krist ô né. 
Amu ajô te éfia ji ja jôbane na: e mbetane wé ya yôp, a nga bi mimbôk. A nga ve bôte mimvean.
A nga bete yôp! Nalé a tinan aya, 
Ye sa na, a nga sise fe a kui si? Nyô a nga sis, a ne fe nyô a nga bet ôyabe yôp a dañe môp mese, ane a ye yian émo minlañ ése. 
A Emien a nga bo bevoʼo minlôman, e ba bevoʼo bekulu mejô, bevoʼo bekatefoé, wôna ba bevok Bepastô a beyeʼele, 
nalé mimfufup mia ye bo nkômesane ya bo ésaé, asu ya lôñe Nyôle Krist; akekui bia bese, nsamba wua, 
bia ye kui vôme ya bo nlatan e mbunan été a e ñyemane Mona Zambe été, bi too benya bôtô, bi too ba ba yiane Krist e njalane wé été. 
Ajô te biaa ye fe beta bo bongô, mbe ba yeñelan a tindibane li a li a évuñulu avale nyeʼelan ese, mbe bete ba duʼuban a mvôle mefeʼe ya ba ba kee bôt e nkoban été. 
Ve bia ye yaé mimfaʼa mise e be nyô a ne nlô, Krist bi meme bebela e nyeʼan été. 
E be nye, ngume nyôl ôse wo kôme meyaé mé ô too ntoon a nya nlatane amu binyiʼa bise bia saane wô, ényiʼa ése ésaé jé, nalé ngum nyôl ôbien ô ne lôñeban e nyeʼan été.
E jam ma kobô a yemete e be Nti e nde di: Te beta nyiñan ane meyoñe bikuu, mme atyeñe dap da ke zen é ne momo. 
Asimesane dap e ne mbilane dibi été, a be ne beyeñ mfaʼa ényiñe Zambe, amu ndiman wo dutu be na be bo ayete minlem. 
E teke yeme wob été, ébamba a kui vôme ya bo mam me ne mvin teke asiʼibi. 
Mfaʼa wônan, mi nji yéʼé Krist nalé. 
Nge e ne nalé na, nye mi nga wôʼô be kobôʼô ajô dé, nge nye be nga yeʼele mia, aval ane benya mejôô be ne be Yésus be né. 
Eyoñe mi liʼiya ényiñe jenane ya melu mvus, mia yiane vaa nnôme môt, ñwô ôte wo ndaman amu minkômban mi ne meduʼan. 
Mia yiane bobane mimfefé a ntyendane nsisime ya atyeñe denan, 
a jaé mfefé môt, nyô a nga téban a feʼe Zambe, e zôsôô a étyi été mbie bia so e benya mejôô.
Mi kandane ya minsos, môt ase a kobôʼô ñhe nyô mbok benya mejôô, amu bi ne bibuʼa, bana a ba bevok. 
Ye mia yaa? Ve te boon abé , Jôp e boʼo te dim ayaa denan e too. 
Te veane Satan ôyôme fet. 
Nyô a nga bo a wubuk, a boʼo te beta wup. Ve a nyoñe njuʼu ya bo ésaé zôsôô a mo mé, ane a ye bi jôme ya kaban a bôte be ne tee jôm. 
Mbia nkobô éziñ a boʼo te kui biyaé bienan. Ve nge e ne mfi ya kobô, e boʼo mbamba éfia, e ji ja volô bôt a zuu mvam e be ba ba wôʼô je. 
Te veane mfufup Nsisim ôlune nlem , nye Zambe a nga ve mia ndem ane sitam , asu môse nkôtan . 
Ziñ, ôlun ayaa, mewôman, meta mame mete mese ma yiane bo momo e zañe jenan, aval ane kane nkpwala ese. 
Boʼone mvaé bana a ba bevok. Jamaʼan mia mia, aval ane Zambe a nga jamé mia e be Krist.
Vuane Zambe, amu mi ne bon a nyeʼe. 
Nyiñan e nyeʼan été, avale Krist a nga nyeʼe bia, a a nga ve émiene Zambe ajô dangan, ane mvean étyiʼa, aval ane ôlobinda a ne abeñe menyum. 
Ebamba, mvin, aval ese bi ne, a ôzañ akum, bi boʼo te totebane zañe jenan, avale te nde da yiane mimfufup. 
Mbia bifia, minkobô mi ne tee fek nge mbia fianga, nalé a nji yian. Ve vaʼan e mvean akéva. 
Amu mia yiane tuʼa yeme na, teke mbo ébamba, nge mvimvine môt, nge ñwôlé bôte bevoʼo akum, nkañe bezambe befe ate, a ne bi ngap éjôé Krist ba Zambe.
Môt a boʼo te duʼu mia a bivôlevôla bifia. E ne bebela na, mame mete mme ma dutu ayaa Zambe e be bon be ne melo. 
Ajô te, te boone benyoñe ngap, mia be be. 
Melu mvus, mi mbe dibi, ve éyoñe ji mi ne éfufup e be Nti. Wulaʼan ane bone bʼéfufup. 
Ebuma éfufup é ne jôé na: Mvam, zôsôô nge na benya mejôô. 
Fasane mame Nti a yene mvaé. 
Te boone benyoñe ngap a minkôkôme mimboone mi dibi. Ve kulaʼane mie éngengeñ. 
E ne ôsone ya kobô mame bôte bete ba bo asoé. 
Ve jam ese e ne nkulane éngengeñ, da litiban a éfufup. 
Amu jam ese da litiban e ne éfufup. Ajô te ba jô na: veʼe ôyo, a môt ô ne ôyo.
Mi tukaʼa fomban aval ényiñ mia nyiñ: Te boone mekut, ve boʼone mimfefeʼe mi bôt, 
Mmbe mia yeme belan éyoñe ya éyoñe ji, amu melu me ne abé . 
Te boon asuk, ve mi tukaʼa yem jé é ne nkômbane Zambe. 
Te veane miabebien nyuane bilam wo soʼan, amu wo kee môt e zene njañan, ve boʼone njalan a Nsisim. 
Minlañe ya ézezañe jenan mi boʼo besam a bia bi Zambe. Yiʼan a wumulu Nti a minleme mienane mise. 
Vaʼane Zambe Esaa akéva biyoñe bise e mfaʼa ya mame mese, a jôé Nti wongan Yésus Krist. 
E woñe Krist été, kañesaʼane kean éjôé bana a ba bevoʼo si;
A beyal, suʼane mia bebiene si e be benyo beyôm, aval ane e be Nti. 
Amu nnôm a ne nlô ya be ngal, aval ane Krist a ne nlô keké, nye ate a ne nyii ya Nyôl jé. 
Ve aval ane keké é ne éjôé Krist si, nalé fe beyal ba yiane bo e be beyôm mfaʼa mam mese. 
A beyôm, nyekaʼane benyo beyal, aval ane Krist a nga nyeʼe keké a ve émien amu je. 
Ajô te a nga kômbô bo je mfuban a ntunane je a mendim ma sôp e ne na, mejô me Zambe été. 
A nga kômbô ve je émien étôtok, teke ayeñ, nge mbot, nge jam éziñ e ne abé , ve na keké jé é bo étyi a tee jame ya ve je bijô. 
Nalé ñhe nnôm a yiane nyeʼe ngal aval ane nyôle jé émien. 
Teke môse môt a nga vini nyôle jé émien. Ve a ve je bidi a voñôlô je, avale Krist a bo keké jé, 
amu bi ne bibuʼa ya nyôle jé. 
Ajô te fam ja ye liʼi ésaa ba nyia, ja ye lat a ngal, a bebaane ba ye bo ve nsône wua. 
Ndimba jame nyô é ne anen, ma jô na, ja fombô Krist a keké. 
Ma wômesane jô na: Môt ase ya be mia, mfaʼa wé a yiane nyeʼe ngal ane émien, a ngale ki a seméʼé nnôme wé.
A bon , vaʼane bebiaé benan mewôk e be Nti, jame da yian e nde le. 
Seméʼé éso a nyua, atiñ ôsu e bili ngakaʼa, nde le: 
Ajô te wo ye bi mvaé a ényiñ ayap e si nyô. 
A mia bebiaé, te boone benyo bone na, be kañge. Ve mfaʼa ya yale be, jeñane nleban a nyeʼelan bia so e be Nti.
A belo, wôʼane Bemasa benane ya si nyô a woñ, a mfôʼôban, a nlem ô ne teke abui mam, aval ane nge Krist nye mia ve mewôk. 
Saa amu nkasa ô ne mia mvus, aval ane nge mia kômbô yené mvaé e be bôt, ve aval ane belo be Krist, ba ba jeñe zen ése ya bo nkômbane Zambe. 
Boʼon ésaé a mbamba minlem, aval ane nge mia bo Nti, saa bôt. 
Mia yeme na, mvaé môt ase a ne bo, a ye beta nyoñe je e be Nti, jaʼan a ne ôlo nge fili. 
A mia Bemasa, boʼone fe be avale da. Jôkaʼane bisisia. Mia yeme na, mfaʼa wônan a mfaʼa wop, Masa a ne yôp été, a nsémane mingume mi bôt ô nji bo be nye.
Ma suʼulane jô na: Boʼone ngul e be Nti, a e ngule jé ja dañe ngul ése. 
Jaéne biôme mewosane bi Zambe, ane mi ne dôngan atyeñe mimboon mi Satan. 
Bi nji wosane metyi nge minsôn, ve bi jôé, betebe ôsu, a bejôô ya dibi, mimbia minsisim mi ne yôb été. 
Ajô te biane biôme mewosane bi Zambe, nde éyoñe mbia môs wo ye kui, mia ye bo ngule ya yeme ngu a tebe ne sim, a koone na mi maneya bo mam mese. 
Tebaʼane ñhe tetele! Mi jaé bebela mengeteñ ane kandé, zôsôô ane ében, 
dulu ya kate Mbamba Foé mvoʼé e mebo ane bikôndé. 
Mi dañe nyoñ ébene mbunan, ja ye ve mia nguleya dime mekoñe me nduane Satan. 
Mi suʼulane nyoñ ékôngô nyian a nkpwaté mekône Nsisim, e ne na: Mejô me Zambe. 
Nsisim a vaʼa mia ngu e meyeʼelane menan mevale mese, e minjaʼane mienan, biyoñe bise. Belaʼane mbômban évevé wônan, asu meyeʼelan te kat, ajô mimfufube mise, 
a mfaʼa wome fe na, bifia bi veban anyu dam asu ayoʼo ese ya kañete ndimba jame ya Mbamba Foé, 
nye ate me ne nlôman ô ne nkaʼane ngôkop. Yeʼelaʼane ñhe na me yen, e Mbamba Foé ate été, ngule ja volô na me kobô ajô yʼété ane da yian.
Ma yi na mia fe mi yem été jam, jé ma bo; Tikik, e mojañ ma nyeʼe, mbane mbo ésaé e be Nti, a ye kate mia mefoé mese. 
Ma vañe foʼo mia nye lôme na, a kate mia e vôme bi ntele, a ve fe mia ngule minlem.
Mvoʼé é boʼo e be bobejañ, nyeʼan a mbunan bi soʼo e be Zambe Esaa, a e be Nti Yésus Krist. 
Mvam é tabeʼe e be ba bese ba nyeʼe Nti wongan Yésus Krist e nyeʼan ô ne te tyendé.
Ma Paul a Timôté bi too, ma tili mimfufube mise mi ne be Krist mi too e Filip, ô laté a betebʼôsu a bediakone bap. 
Mvam a mvoʼé bi boʼo e be mia, bi soʼo e be Zambe Esaa wongan a e be Nti Yésus Krist.
Ma ve Zambe wom akéva éyoñ ése ma simesane mia. 
Eyoñ ése, ma yeʼelan ajô denane mia bese. Ma yeʼelane fe me vaʼak, 
amu ngap mia nyoñ a bia ajô Mbamba Foé, ataté e môs ôsu a kui den. 
E ndi nleme jam e nje le. Nyô a nga taté mbamba ésaé e be mia a ye ke ôsu a sondô je a kui e môse Yésus Krist wo ye kpwaan. 
E ne foʼo zôsôô na, me ve mamien ajô denane mia bese. Amu me beʼe mia e nleme wom été. Mia bete, jaʼan éyoñe minkôme jam, nge ji ya kamane mamien, a ñyemetane ya yemete Mbamba Foé, mia bese mia nyoñe ngabe mvam é nga vebane be ma.
Yaa, Zambe a ne ngaa. Ma nyeʼe mia bese, nyeʼan ô tii be Yésus Krist. 
A meyeʼelane mam e mme mana na: Nyeʼane wônan ô ke ôsu, a dañe dañ e fek a atyeñ, 
ane mia ye yeme kandé e jam da yian. Nde mia ye bo mfuban a teke bijô e môse Krist a ye so, 
njalan a bibuma bi zôsôô bia so bia e be Yésus Krist asu étôtok a nkañane Zambe.
Ma yi mi yeme de a bobejañ: E jam e nga kui be ma e nga viane volô meyaé me Mbamba Foé. 
Ajô te ba yem aba mejô a vôm ase na, me ne mbôk amu ajô Krist. 
A bobejañ abui be ne ngule minlem e be Nti amu mbôʼô wom. Ba dañe ve ngu, a bo ayoʼo ya kate Mbamba Foé te ko woñ. 
E ne foʼo été na bevok ba bo de fulu minyamete a mesengan, ve bevok ba kañete Krist a mbamba ôsimesan. 
Bana ba bo a nyeʼan. Amu ba yeme na, me ne va amu ma kamane Mbamba Foé. 
Balé ke ba kañete Krist a nsisime mesengan. Minsôñane miap mi nji bo mfuban . Ba buni na ba ye dañe beta ve mbôʼô wom njuʼu abui. 
Ve nalé a nji bo ajô. Amu jaʼane mam mefe me ne été mvus, jaʼane ke na benya mejôô, Krist nye a kañeteban. A ma vak amu nalé. 
Amu ma yeme na, mam mete mese ma ye ke suan e nyiane wom amu meyeʼelan menan a mvolane ya Nsisime Krist. 
Avale ma dañe yange a ndi nlem ése me bili, maa ye ke wôʼôson. Ndi nleme jam é ne ngumba. Eyoñe ji aval ane biyoñe bise, Krist a ye wum e nyôle jam, nge ényiñe jam été nge awu dam été. 
Amu mfaʼa wom, ényiñe jam é ne Krist, a awu e ne me maʼan. 
Ve nge nyiñane ya nyiñ e si nyô wo ve me ngule ya bo ésaé ja ve bibuma, me nji yeme jam ma yiane top. 
Fek é ne ma njañan. Me bili nkômbane ya ke, a tabe bia Krist. Nalé a dañe mvaé. 
Ve ntabane ya tabe si nyô wo dañe mfi amu mia. 
Avale ma buni, ma yeme na, ma ye tabe mia bese bebé mfaʼa meyaé menan a avaʼa ya mbunane wônan. 
Nde étôtoʼo mi bili e be Krist ja ye nen amu ma, amu mbulane wom e be mia.
Ve jame da, nyiñan ényiñ ja yiane Mbamba Foé Krist, nde, nge ma zu yene mia, nge na, me too momo, ma wôʼô be kobôʼô ajô denan, me wôʼô na mi yeme ngu e nsisime wua été. Mi yitaʼane bese nleme wua aval ane mbunane Mbamba Foé ô né. 
Te ko besiñe woñ a jam éziñ; jame te e ne ndeme ja yené ya nkuane wop, a nyô ya nyiane wônan. A jame te da so e be Zambe. 
Amu a nga mvamane mia mfaʼa Krist, Saa ve na mi buni nye, ve na, mi wôʼô mintaé amu nye, 
éyoñe mia wosan avale mewosan ebien mi nga yene me wosaʼan, a, ane mia yem, me ngenane me wosaʼan.
Nde nge nloon éziñ ô ne be Krist, nge mveane ngule nlem e nyeʼan été, nge mfulane minlem e mfufube Nsisim été, nge ngule ya nyeʼe a wôʼane mintaé, 
ajô te, jalaʼane mevaʼa mam éyoñe mi ne tyiñe jia. Biane nyeʼane wua, a bo nleme wua. Jeñane nlatan. 
Te boone jam éziñ a mesengan, nge a mebun asu bone be mam, ve a éjoté nyô, yenane bôte befe na ba dañe mia. 
Môt a boʼo te simesane ve émien, ve a simesaʼane fe bôte befe.
Mi bian aval ôsimesane te e be mia, avale da boban e be Yésus Krist na,
nye ate, a ne avale fe ane Zambe, a nji yene nkôñe wua a Zambe ane jôm a yiane bi a ngu.
Ve a nga bo émien éwôwôlé, a nyoñ éto mbo ésaé, a bo émiene na a funane môt, a amu a nga yené ane môt,
e nde a nga suu émiene si, a bo mewôk a kui awu, awu e Krôa yôp.
Ajô te Zambe a nga dañe bete nye yôp a ngule jé a ve nye jôé da dañe môé mese.
Ane aboñ ese da ye kutubane si amu jôé Yésus, mfaʼa ya yôp, mfaʼa ya si a e si été,
a na, ôyem ôse ô meme na, Nti nye a ne Yésus Krist.
Ajô te a bôt ma dañe nyeʼe, mia mia zu mia bo mewôk biyoñe bise, boʼone nalé, saa ve éyoñe me né, ve a dañe dañ éyoñe me ne momo. Boʼone nyiane wônan ô bo ésaé e woñ a mfôʼôban été. 
Amu Zambe nye a bo mia mi bi nkômban a mboon aval ane mbamba ntaʼane mame wé a né. 
Boʼone mam mese te menyiñ nge minsitik, 
nde mia ye yené te bijô a teke jam da ndeñele mia, mi too bone be Zambe, be ne teke ayeñ, ézezañe ya miaé bôt ô ne ézezam a ndaman wu, e vôme mia yené ane menjeñe mʼéfufup e si nyôna été; 
e mia mi beʼe mejô ya ényiñ; e duma dame le asu môse Krist, amu da ye yené na, me nji mate mbil émate mate, nge wu njuk e zezé. 
A jaʼane metyi mam ma sôéban ane ényunyui ba sôôé étyiʼa a ésaé ya mbunane wônan yôp, me ne mevak a jame te, a ma vak a mia. 
Avale te fe mia, tabaʼane mevak été a vak bia be mia.
Ma buni na, e be Nti Yésus, ma ye jiʼa lôme mia Timôté, nde ma fe ma ye bi ngule nyô amu mefoé ma ye nyoñ me soʼo be mia. 
Me nji bi môte mfe a kaban asimesane dam, e nyô a kôme tyelé nleme yôp ajô mam ma nambe mia. 
Bese be lôô foʼo ve mfi wobe bebien, saa ñhe wu Yésus Krist. 
Ve nye, mia yeme na, a nga liti mboone wé: Aval ane mon a too e fefel ésaa, a nga fubu ésaé Mbamba Foé bia nye. 
Nye ñhe ma buni na ma ye lôme mia, ataté éyoñe ma ye tuʼa yem été ja yange ma, 
me too ndi e be Nti na ma fe ma ye zu anaʼana.
Akôsa bo nalé, me nga yen e too mfi na me lôme mia Epafrôdite, mojañe wom, ébe mbo ésaé a nyô bia nye bia wosan, nyô mi nga lôme na a zu saane ma e minkômbane miam été 
amu a nga bili beta nkômbane ya beta yene mia bese, a a nga bili njuk e nlem amu foé mi nga nyoñ ajô ôkone vié. 
E ne foʼo na, a nga kon bebé ya wu, ve Zambe a nga ko nye éngôngo, a saa ve nye étam, nalé fe ma, me za bo ve ôlun ôlun. 
Ajô te ma jiʼa bulane mia nye. Ndemben éyoñe mia ye yene nye, mia ye beta vak, a na, me ki me bo te beta dañe wôʼô ôlun. 
Ajô te nyoñane nye a beta mevak e be Nti. A bian ésemé e be bôt aval ane nye, 
amu a nga ye wu amu ésaé Krist. A nga ye dimili ényiñe jé, éjiane ya jôme miabebien mi mbe te ngule ya bo mfaʼa ya saane ma.
E jame ma suʼulane jô a bobejañ, e ne na: Vaʼane be Nti. Me nji jañele jôm éziñ éyoñe ma tili mia avale mame da, a mfaʼa wônan, nalé a yemete mia. 
Tabaʼane bemvu ntye! Tabaʼane mbia bebo bisaé ntye! Tabaʼan ékotekote ntyiʼibane metyele ntye! 
Amu bia bi ne mintyiʼibane metye, e bia bia kañ a Nsisime Zambe, e bia bia futi duma dangan e be Krist Yésus, a bi nji tabe biabebiene mebun.
Akôsa bo nalé, me bili beamu ya tabe mamiene mebun. Nge môt éziñ a buni na a ne tabe émiene mebun, me ne ngule ya dañe tabe mamiene mebun, 
ma, nyô a nga tyiʼiban atyele môse muame, mvoñ Israél, mvôʼô Bényamin, bialébialé mone Hébre. Mfaʼa metiñ, me ne Farizieñ; 
mfaʼa nyeʼane ya bo ésaé, me mbe nkpweʼele keké, mfaʼa zôsôô a yené metiñ, me mbe te bijô.
Amu e mame mese me nga too ane nsenge mfaʼa wom, ma yene me ane los amu Krist. 
Ma yene na, mam mese me ne los éyoñe wo veʼane me a beta mvaé a dañ, nye ate a ne ñyemane ya yeme Yésus Krist Nti wom. Amu nye me maneya jañele mam mese, a ma yene me mese ane mbuan, asu ya bi Krist ane maʼan, 
a yené e be nye, saa fe a zôsôô a ne éñwom, nyô a so metiñ, ve a nyô a so amu mbunane ya buni Krist, e zôsôô a so e be Zambe, nyô a yeʼebe a mbunan. 
E ne na, be yeme nye, émien, a ngule ya ñwômane wé, mfulaʼan a mintaé mié, a na be funane nye awu dé été. 
Ajô te bia ye kui e ñwômane miñwuan, nge e ne nguleya bobane nalé. 
Saa na, me maneya bi mam mete mese, nge na me ntoo mvoʼé é ne ngum. Ve ma ke ôsu a jeñe zene ya bi me, amu Yésus Krist a nga bi mamien. 
A bobejañ, me nji yene na me biya me, susuʼa jam ma tyelé nleme yôp a ne na, éyoñe me vuaneya dulu ya mvus, a same nlem ôsu, 
me tôñesan e jame ma sôñ, asu maʼan me tii a e nloone ya yôp, ñwô Zambe a loone bia e be Yésus Krist. 
Bia bese, e ba be ne nya mvoʼé , e ntabaʼane ñhe nalé. A nge mfaʼa éziñ mia wulu aval afe wôna, e mfaʼa ôte fe, Zambe a ye faé mia éfufup. 
E nté bia yange vôme bi kuiya nyô, e ñwulaʼane zene jia. 
Mia bese, nsamba wua, a bobejañ, vuane ma a fombaʼane ba ba wulu ane éveʼela mi bili mfaʼa wongan é né. 
E ne été na, bôt abui, ane me mbe me jôʼô mia de biyoñ biyoñ, a ma beta baʼalane mia de éyoñe ji a miliʼi mise na, ba wulu dulu besiñe Krôa Krist. 
Asuʼulane dap e ne njañan. E zambe wop a ne mebume map, a ba futi duma dap ôsone viap été, mbe bete minleme miap mi luu ve mame ya si nyô. 
Amu mvôʼô jangan é ne yôb été, e vôme bia yange Nyii bôtô, nye a ne Nti Yésus Krist. 
Nye a ye kôñelane nyôl ôsone jangan a bo je é funane nyôle jé é ne étôtok, a ngule ja ve nye nguleya futi biôme bise éjôé jé e si.
Nalé ate ñhe, a bobejañe ma dañe nyeʼe, mia ma dañe kômbô beta yen, mia, avaʼa dam a ékate duma jam, yemane ngule nalé e be Nti, a ba ma dañe nyeʼe!
Ma lebe Evôdie ba Siñtik na, be bo nleme wua e be Nti. 
A wo, nya mvôé bia je bia wulu, ma sili wo de na, ô zu vôlô be, amu bia be be bi nga wosan ajô Mbamba Foé éyoñe jijia a Klémañ a beébe bebo bisaé bam bevok, mbe bete môé ma yené e kalate ényiñ.
Vaʼane be Nti biyoñe bise; ma beta de baʼalane na, vaʼané. 
Abeñe fulu denan e boʼo di bôte bese ba yem. Nti a ntoo bebé. 
Te tyelane minleme yôp a jam éziñ. Ve katane Zambe e mam mia sili biyoñe bise e meyeʼelan, a minjaʼan, mfulaʼan a mvean akéva. 
A e mvoʼé Zambe ja dañe feʼése, ja ye baʼale minleme mienan a asimesane denan e be Yésus Krist.
E jam ma suʼulane jô, a bobejañ, e ne na, e jam ese e ne bebela, di ese e ne éjijin, zôsôô , mfuban , di da yiane nyeʼan, da sili duma, di ba loone mbamba fulu, da yiane meseʼesaʼa, mam mete mese, bekaʼane me ane mam mia yiane bo. 
A e jam mi nga yéʼé, a nyoñ, a wôk, a yene be ma, boʼone de. A Zambe ya mvoʼé a ye tabe be mia.
Me nga dañe vaʼa be Nti, amu nyeʼane wônan mfaʼa wom ô nga beta Vumelan. Yaa, mi nga bili nkômban, ve afôla nde e nga jembane mia. 
Saa ôsame nye a bo na me kobô, amu me nga yéʼé na, me yembane aval ényiñ ese. 
Ma yeme nyiñ éyoñe zaé, ma yeme fe nyiñ éyoñ afok. Me nga yéʼé mfaʼa ya biyoñ bise a mevale binyiñ bise na, me yembane jaʼane zaé, nge afok, nge ôsame. 
Me ne ngule ya bo mame mese e be nyô a ve ma ngu. 
Akôsa bo nalé mi nga yeme bo, éyoñ mi nga nyoñe ngabe ya ôlune viam. 
Miabebien mia yem, mia, bôte ya Filip na, e metataʼa ya Mbamba Foé, éyoñ me nga kôlô Masédôan, teke keké éziñ é nga volô me jôm éziñ. Mia étam mi nga nyoñe ngabe ya mfi wom nge njañelane wom. 
Mia, me to Tésalônik, a lôte éyoñe jia, mi nga lôme me biôm ane me nga yi.
Saake bifaʼé mbie ma ke ma jeñ, ve bibuma bia kôʼôlan ésaé jenan. 
Eyoñe ji, me bili biôme bise ma yi, jaʼan alôte abime te. Me ne njalan éyoñe ji, amu me nyoñeya jôm Epafrôdite a nga kee ma é soʼo be mia, ôlobinda a ne mbamba menyum, étyiʼa ja nyoñebane be Zambe, a e nje Zambe a yene mvaé. 
A e Zambe wom a ye jalé minkômbane mienan mise, aval ane akume dé e ne mvaé e be Yésus Krist. 
Duma e boʼo be Zambe Esaa wongan, nnôm éto a nnôm éto. Amen.
Bataʼane ma mfufup ôse e be Yésus Krist. 
E bobejañ bia be be bi too ba batane mia, a dañedañ e ba ya nda Sézar. 
E mvame Nti Yésus Krist é tabeʼe be minsisime mienan.
Ma, Paul, nlômane Yésus Krist, amu nkômbane Zambe, bia Timôté mojañe bi too, 
ma tili mimfufup, bobejañe ya buni be ne Kôlôs kalate. Mvam a mvoʼé bi tabeʼe e be mia, bi soʼo e be Zambe Esaa wongan.
Bia ve Zambe akéva, Esaa Nti wongan Yésus Krist, e meyeʼelane mangan ya kom ése ajô denan. 
Bi nga wôʼôtan ajô mbunane wônan mi bili be Yésus Krist, a ajô nyeʼan wônan mfaʼa mimfufube mise. 
Amu ndi nleme ja yange mia e yôb été, nje é nga kateban e be mia a zene ya benya mejôô, Mbamba Foé a 
nga kui be mia, aval ane a wume bibuma a mialan e si nyô ése, avale fe a bo be mia. Ataté e môse mi nga nyoñ a yeme mvame Zambe e benya mejôô bé été, 
aval ane mi nga yéʼé e be Epafra mvôé jangan a ébe mbo ésaé a tyendé bia mvoʼé aval ane mbo ésaé Krist, 
a nga liti bia avale nyeʼan avé Nsisim a fôʼô mia.
Amu ajô te, e mfaʼa wongan, ataté e môse bi nga wôʼô nalé, bi ne te jôʼé yeʼelan ajô denan. Bia jaʼé Zambe na mi jaé a ñyemane ya yeme nkômbane wé, a fek ése e Nsisim été. 
Nde mia ye nyiñ ane da yian e be Nti, mi jeñe meseʼesaʼa mé. Amu mbamba mimboone mise mia ye bo, mia ye wume bibuma a yaé e nya ñyemane Zambe été. 
Mia ye yeme ngul e mezene mese a ngule ya étôtoʼo jé, nalé mia ye kui e mban a njibane meveʼele mese. A mevaʼa mese, 
vaʼan Esaa akéva, e nyô a nga ve mia ngule ya nyoñe ngab éliʼi mimfufup, éfufub été.
A nga vaa bia a ngu e ngule ya dibi a kee bia éjôé Mone ya nyeʼane wé;
e be nye, bi kôtébaneya, e mam abé mangan me ntoo njaman .
A ne éveʼelaʼa Zambe a ne te yené, ntôle mone ya bitétéa bise.
Amu biôme bise bi nga téban e be nye, e yôp été a e si nyô; e biôme bia yené a e biôme bi ne te yené, bito bi njôan a bijôé, bejôô a mengu. Biôme bise bi nga téban a nye, a bi ne amu nye.
A too ôsu ya biôme bise. A biôme bise bi tii e be nye.
A ne nlô ya nyôl, nje é ne keké. A ne atataʼa, ntôle ya bewômô miñwuan. Nde a nyoñ éto ya ôsu e mam mese.
Amu Zambe a nga yene mvaé ya tooé njalane ya mam mese e be nye,
a late biôme bise a nye, a amu nye, e si nyô a e yôb été; amu a maneya ve mvoʼé a metyi ya Krôa jé.
A mia, mi nga too beyeñ e melu mvus, ba e mbe bete mbia mimboone miap mi nga dutu ayaa dé, 
ve éyoñe ji, Zambe a lateya mia amu éwuwua nyôle mone wé, amu awu dé, mfaʼa ya bo mia na, mi yené mfuban , a tee bijô a mekua asu dé. 
Ve, da sili na, a zene ya mbunan, mi tebe ngu, te yeñelan, a bo te kañese na, mi jañele ndi nleme ya Mbamba Foé mi nga wôk, nye a nga katebane e be ététéa ése e yôbe si, nye ate ma, Paul, me ntoo mbo ésaé ya été.
Ma yen avaʼa dam éyoñe ji e minjuʼu ma jibi été ajô denan. A e jôme ja jemban ôlune Krist, ma jalé je e minsône miam été, amu e nyôle jé nje é ne keké. 
Me ntoo mbo ésaé ya été amu mbeʼe Zambe a nga kaʼa ma mfaʼa wônan, e ne na, e sondô nkatan ajô Zambe, 
e ndimba jam é nga baʼaleban nsolane nté ya miaé mi bôt, a nje éte Zambe a litiya mimfufube mié éyoñe ji. 
A nga kômbô bo na be yem afok a étôtoʼo ya ndimba jam éte ézezañe ya meyoñe me ne te yeme Zambe, e ne na Krist, ézezañe jenan, ndi nleme ya étôtok! 
E Nye bia kañete, bi boʼo môt ase ayemé, bi tyeñeleʼe môt ase ése, nde bia ye bo môt ase ane da yian e be Krist. 
E jam ma sôñ ésaé jam, a mewosane mam, a ngule jé ja bo ésaé e be ma, e nde ñhe le.
Ma yi mi yem abime ngule mewosan ma bo ajô denan, ajô ba ya Laôdisé a ajô jama bôte mfe a ngenane te yene mamien. 
Nalé ate ma yi na be bo ngule minlem, a na, nlatan e nyeʼan été, be kui, afoʼo dé ese été, atyeñ e ne njalan e ñyemane ya ndimba jame Zambe, nje é ne Krist. 
E be nye, akum ese ya fek a ñyemane bi solô.
Ma jô jame te, nde môt éziñ a ye bo te duʼu mia a élene nkobô, 
E ne été na, me ne momo, mfaʼa ya minsôn ve me ne e zañe jenan e Nsisim été, mevaʼa mam me too na me yen ane mi tele été jenan a yeme ngul e mbunan mi bili be Krist.
Ajô te tôñane Krist Yésus Nti, avale mi nga nyoñe nye. 
Yemetaʼane minkañe mienan e be nye, a too mbôkaʼa wônan, mi yeme ngul e mbunan été aval ane be nga yeʼele mia wô, mi buluʼu ve akéva. 
Te kañese na môt éziñ a lame mia ôlame feʼe meduʼan, nje éte ja so e miñyeʼelan ya minnôme mefulu me bôt. Mengule mete e mme ma jôô si nyô, saa fe Krist. 
Amu e nne ngume njalan ôse ya Zambe ô too be nye, e minsôn été, 
a mi ntoo njalan e be nyô a ne nlô ya njôan ôse, a ngule njôan ése.
E be nye, mi nga tyiʼibane ntyiʼibane metyele wo môt ô nji volô jôm a ñwô ô nga vaa mia nyôle minsôn. Avale te ntyiʼibane metyele Krist ô né. 
Njamban soñ a nye e nduuban été, avale te fe mi nga wômô e miñwuan a nye, amu mi nga buni ngule Zambe é nga wômôlô nye miñwuan. 
A mia mi nga too miñwuan amu mintyamane metiñe mienan a tee ntyiʼane metyele ya minsône mienan, Zambe a nga ve mia ényiñ mia be nye. A nga jamé bia abé dangan ese.
A nga vaa kalate a mbe a boʼolô bia, nye metiñ me mbe me tyiñelaʼane na a wosane bia A nga bo nye na a bo momo. A nga tyelé nye krôa .
A nga telé bijôé a ngule minjôane soé. A nga bo bie jôme ya yen e menganda bôt été. A nga woʼotô bie e nsamba ndañane ya Krôa.
Ataté éyoñe ji, môt a boʼo te ve mia mekua ajô ndian a nyuan, ajô abôk, ajô meté me ngon nge môse Sabat. 
Mam mete mese me ne ve nsisiñe ya mam me nga yiane zu, ve nya jame a so be Krist. 
Te kañesane na bôte bʼéziñ be ve mia bijô, mbe ba yene mvaé ya bo mam me nsuubane si mfaʼa ya atan a nkañane be éngele, a nyoñe miñyenane miab étua anen. Bôte mevale mete be ne njalan a zesé mebun, amu mfasane wop wo dañe foʼo ve wu bôt. 
Be nji tabe nlatan a Krist nyô a ne nlô, nyô ngume nyôl ôse wo nyoñe meyaé Zambe a ve nye ô too njalan a nlatan amu binyiʼa a minsis.
Nge mia be Krist mi nga wu mfaʼa mame ya si nyô, amu jé mia beta tabe e metiñe si, aval ane nge ényiñe jenan é ngenan é tii a si nyô 
te nyoñ, te tyek, te nnambe. 
Mam mete mese me too ve ajô ya e biôme bia ja ntuk mebelan: mebendé a miñyeʼelan be bôt mbie ñhe le. 
Be nga jaé yené ane mimfefek: mbunane môt émien, mboone mame ya mbunan bindeñelaʼa ya nyôl. Mame mete mese me ne foʼo ve zezé a ma volô ve mfaʼa ya ve minsôn avak.
Nge mia be Krist mi nga wômô ñhe, jeñane mame ya yôp, e vôme Krist a too e mbo nnôme Zambe. 
Bômbaʼan évevé asu mame ya yôp, saa ñhe ma ya si. 
Mi ne foʼo ñwuan, a ényiñe jenan é solô a Krist e be Zambe. 
Eyoñe Krist, ényiñe jenan, a ye yené, wôna mia fe mia ye yené njalan a étôtok mia be nye.
Ajô te wôéane mame ya si nyô me ne be mia: ébamba, mvin, ntulane mam ôkup, mbia minkômban a ôzañ akum ôte, ñwô ô ne nkañane bengunemelan. 
E mam ma dutu ayaa Zambe e be bone ba bene njôan mme le. 
Melu mvus mi nga wulu e mam mete été, éyoñe mi mbe mi nyiñik me été. 
Eyoñe ji, mia fe vaʼane ñhe mam mete mese be mia: ayaa, ñwôʼan ôlun, évô, meta, mbia minkobô mia kui e menyu menan. 
Minsos mi boʼo te yené ézezañe jenan. Amu mi vaaya nnôme môt a mimboone mié, 
a mi jaéya mfefé môt, nye ate, asu ya bi ñyeman, a ne te jôʼé mboone mfefé éfunane a nté wé. 
Vôm ate, mone Grék a nji bo nge mone Beyude, ntyiʼan atyel, ndimi mam nge ñyeme mam, ôlo nge nti , ve Krist a ne mam mese e be bôte bese.
Amu mi ne mintobane mi Zambe a nga nyeʼe a telé étyi, jaane ñhe minleme mia wôʼô bôt éngôngo, mvam , nsuubane si, njeʼeban a njiban. 
Mi jibaʼan, bana a ba bevok; a nge môt éziñ a bili nyô mboʼo ajô, mi jamaʼane mia mia; avale Nti a nga jamé mia, mia fe boʼone nalé. 
E mam mete mese yôp, jaane nyeʼan: élat ja dañe mvaé nje le.
E mvoʼé Krist é jôʼô minleme mienan nje éte mia bese mi nga loban na mi bo nyôle jia. Nyiñan e mvean akéva été.
Ajô Krist e tabeʼe be mia afoʼo dé ese été. Mi yékaʼan a mi lebaʼan, bana a ba bevok, njalan a fek. Yiʼane Zambe mvean akéva wônan, e minleme mienan été, a besam, a bia Nsisim wo ve ngule ya yia. 
E jam ese mi ne jô nge bo, boʼone de a jôé Nti Yésus, a ve Zambe akéva amu nye.
A beyal, suʼane mia bebiene si e be beyôme benan, aval ane da yian e be Nti.
A beyôm nyekaʼane benyo beyal, a te mia wôʼô be ôlun.
A bon , vaʼane bebiaé benane mewôk mfaʼa ya mam mese. E jame Nti a yene mvaé e nde le.
A bebiaé, te boone na benyo bon be wôʼôlun be za bili ateʼe minlem.
A belo, wôʼane bemasa benane ya si nyô mfaʼa ya mam mese. Boʼone be bisaé, saa ke amu na ba fombô ane mia saé, aval ane nge mia kômbô yené mvaé e be bôt, ve amu njeʼebane minleme ya ba ba ko Nti woñ.
Aval ésaé ese mia bo, boʼone je ane nge mia bo je Nti, saa bôt. 
Mi yeme na mia ye nyoñe ngabe be Nti ane maʼane menan. Masa a ne Krist. Mia bo nye bisaé. 
E nyô a yené ékotekot, a ye nyoñe maʼane ya ékotekote jé, a teke ôbangam éziñ ô ne be nye.
A bemasa, belaʼane belo benan e zôsôô été, a bo be e mam ma yian, mi yeme na mia fe mi bili Masa e yôb été.
Boʼone mbane meyeʼelan. Bômbaʼan évevé ajô te a mvean akéva. 
Yeʼelane fe ajô dangan na Zambe a yoé bia mbé ya nkobô asu ya kañete ndimba jame Krist, nje fe me nga kaʼabane je ngataʼa, 
me kañete je ane ma kômbô.
Tabaʼan ane da yian e mise me bôt be nji bo bekristen. Belaʼan mbamba éyoñ ate. 
Mejô menan me bo éyoñ ése ma me mvam , ntyitan a nku, asu ya yeme yalane môt ase ane da yian.
Mfaʼa ya ényiñe jame mamien, mia ye bi mefoé mese ya été a Tisik, e mojañ ma nyeʼe, mbamba mbo ésaé, a ébe mbo ésaé e be Nti. 
Ma lôme mia nye, foʼo ve amu na a kate mia mefoé mangan a ve mia ngule minlem. 
Onézime, mbamba a étua édima mojañ, baa nye ba zu. Ane wua ya be mia. Ba ye kate mia mam mese ma lôte va.
Aristark, bia nye bi ne mimbôk a batane mia, nalé fe Mark, mone monyañe Barnabas. Mi nga nyoñe mefoé ajô dé. Nge a zuli be mia, mi nyoñe nye mvoʼé . 
Avale te fe Yésus nyô ba loone na Justus a batane mia. Mbe étam, e Beyude été, bia be be bi nga bo ésaé asu éjôé Zambe. Be nga volô ma nlem . 
Epafra, a ne fe wua ya be mia, a batane mia; mbo ésaé Yésus Krist ate, a nji jôʼé wosan ajô denan a zene ya meyeʼelan na, mi tebe ne sim, nya mvoʼé asu ya ve nkômbane Zambe mewôk. 
Me ne ngaa wé na, a nyoñe njuʼu abui ajô denan, ajô ba ya Laôdisé a ba ya Hiérapôlis. 
Lukas, mvôé jangan, dokita , a batane mia a Démase fe.
Mi bataʼane ma bobejañe ya Laôdisé a Nimfa, a keké é wôʼô sulane nda jé. 
Eyoñe mi lañeya kalate wom, mi boʼo na be lañe fe nye e keké ya Laôdisé. Lañan, mfaʼa wônan, e nyô a ye so Laôdisé.
Wôna, katane Arkip na: Baʼaleʼe ésaé ô nga nyoñe be Nti, a jeñe zene ya tuʼa bo je. 
Mebatane ya wo wom, ma Paul, e mme ma: mi simesaʼan bengôkobe bam. Mvam é tabeʼe be mia!
Ma, Paul, bia Silvain bi too a Timôté, ma tili keké ya Tésalônik é nee be Zambe Esaa wongan a e be Nti Yésus Krist. Mvam a mvoʼé bi boʼo be mia.
Bia ve Zambe akéva biyoñe bise ajô denan mia bese éyoñe bia simesane mia e meyeʼelan mangan été; 
éyoñ ése bia simesane mbunane wônan wo bo ésaé, nyeʼane wônan wo tôbane njuk a mbane ndi minleme jenan, mbie bite bia sobia e be Yésus Krist, asu be Zambe ésaa wongan, 
bi tukaʼa yem, a bobejañe Zambe a nyeʼe, na a nga tobe mia. 
E ne été na, nkañetane Mbamba Foé wongan e be mia ô nji bo ve zesé nkobô, ve ngu, ésaé Mfufube Nsisim, mbamba ntôane mam. A e ne été, ane mia yeme na, e nga kui be bia nalé amu mvaé jenan.
A mi nga vu bia, bia a Nti, a nyoñe mejô me Zambe ôlun été, nalé fe avaʼa Mfufube Nsisim. 
Amu nalé, mi ntoo éveʼela e be bebuni bese ya Masédôan a Akayi. 
Ajô Zambe e maneya wôʼôtane saa ve Masédôan a Akayi étam, e téʼé be mia, ve nalé fe foé ya mbunan wônan e be Zambe é maneya tuʼa mialane vôm ase, aval e nji beta sili na bi kobô de. 
Amu môt ase a kañete, a kobôʼô ajô dangan, ane mi nga nyoñe bia, a ane mi kôñelaneya mfaʼa Zambe a nlumane bengunemelane mvus asu ya bo vevee a nya Zambe bisaé. 
asu ya yange Mone wé a soʼo yôp, nyô a nga wômôlô miñwuan, Yésus, e nyô a wôlé bia e be ayaa da zu.
Miabebien mia yeme de, a bobejañ na mi nji nyoñe bia e zesé. 
Ve na, éyoñ bi ndôme mane jibi meta a mintaé e Filip, aval ane mia yem, bi nga bi ndi minlem ja yian e be Zambe wongan, asu ya kate mia e Mbamba Foé wé e mewosan été. 
Nalé a ne na, nkatane mejô me Zambe wongan ô nji bi mbôkaʼa ô ne ékobe yôp, ô nji so zene ya mam me ne mvin, a ô nji belane mvolane meduʼan. 
Ve Zambe a nga mane veʼele bia asu ya ve bia Mbamba Foé. Ajô te bia kobô mejô me Zambe; bi nji jeñe na bi yené mvaé e be bôt, ve e be Zambe, e nyô a veʼele minleme miangan. 
Amu ajô te bi nji belane mejô meduʼan, mia bebien mia yeme nalé na, teke mbia ôsimesane ya mfi wongan a solô mvus, Zambe a ne ngaa, 
a bi nji veʼele jeñe duma e be bôt, nge e be mia, nge e be bôte befe, 
ve bi mbe fe ngule ya belane ngule jangan ane minlômane mi Krist. Ve bi nga too e zañe jenane njalan a évôvoé, aval ane nyia a futi e bon a ve bidi ayôñe ya abume dé si. 
Nalé bi nga bili beta nyeʼan mfaʼa wônan, abime ya na, bi mbe nkômane ya ve mia, saa ve Mbamba Foé Zambe étam, ve jaʼane binyiñe biangan, abim édima mi nga yené mfaʼa wongan. 
Mia simesan, a bobejañ, minjuʼu miangan a ñwôʼan ateʼe nyôle wongan, a mboon ésaé, môse baa alu na bi bo te kaʼa môt éziñ ya e be mia mbeʼe, nye bi nga kate mia Mbamba Foé Zambe. 
Mi ne bengaa, a Zambe fe, na, bi nga nyiñe be mia, bebuni , ényiñ é ne mfuban , zôsôô a tee bijô. 
A mia yem ane bi nga baʼale môt ase ya be mia, ane ésaa a baʼale bone bé, 
bi nga lebe mia, ve mia ngule nyô, bendé mia na mi wulu ane da yiane be Zambe, nye a loone mia éjôé jé a e duma dé.
Amu ajô te mfaʼa wongan, bi ne te jôʼé ve Zambe akéva éyoñ ése: éyoñ mi nga nyoñ ajô Zambe bi nga bo bi kate mia, mi nga nyoñe de, saa aval ane ajô môt, ve aval ane jôm ébien é né, e ne na, ajô Zambe. E nde fe da bo ésaé e be mia bebuni . 
Amu na, a bobejañ, mi nga vu bekeké be Zambe be ne e Yudé, e be Krist Yésus, amu mia fe mi nga tôbane njuk ô soʼo be bobenyoñ avale be nga tôbane mie e be Beyude, 
e mbe bete be nga wôé Nti Yésus a bekulu mejô, be nga kpweʼele fe bia, be nji yené mvaé e be Zambe, a be ne besiñ be bôte bese. 
Ba kame bia bi bo te kate bikule Mbamba Foé asu ya nyii be, nalé ate, biyoñ bise, ba dañe nene abé dap. Ve asuʼulan, ayaa e nga kui e be be.
Mfaʼa wongan a bobejañ, nkandane bia be mia nté éziñ, ôyap e ñyenane ya mis, ve saa minlem, bi nga ve ngul abui na bi zu jome mia amu bi nga bili de beta nkômban. 
Ajô te bi nga kômbô zu e be mia, mamien, Paul, biyoñe biyoñ, ve Satan a nga kolé bia de ôbak. 
E ne foʼo ve na, mia étam mi ne ndi minleme jangan, avaʼa dangan, a mebune mangan mme ma ye bo ékate jangan e mise be Nti Yésus éyoñ a ye so. 
Mia foʼo mi ne duma dangan a avaʼa dangan.
Nde, amu teke ngule ya jibi, bi nga yene mvaé ya liʼi étam Atén; 
ane bi nga lôme mia Timôté, mojañe wongan, ébe mboésaé Zambe e nkatane Mbamba Foé Krist, asu ya yemete mia a ve mia ngule nyô e mbunane wônan été, 
e nde môt éziñ a ye bo te ku ézezañe meveʼele ya éyoñe ji, amu mia yeme na jame da yange bia nde le. 
Eyoñe bi nga too e be mia, bi nga taté ve mia ayemé na, bia yiane tôban ékpweʼele, a jame te nde e nga boban, mia yeme nalé. 
Ajô te, amu teke ngule ya jibi, me nga lôme na be zu nyoñe mefoé ya mbunane wônan, me ko woñe na, ye Mveʼele bôt a veʼeleya mia, njuʼu bi nga wu ki ô za bo momo.
Eyoñ ébiene ji, Timôté a ndôme suan e be bia a soʼo wé. A te soo bia mbamba foé ya mbunan a nyeʼane wônan. A kate bia na, mi bili mbamba ôsimesan éyoñ ése mfaʼa wongan, a na, mia fe, aval ane bia, mia kômbô beta yene bia. 
Nde a bobejañ, bi biya ngule minlem e be mia amu mbunane wônan, ézezañe ya mame mese me nga tyelé bia minleme yôp a e meveʼele mangan été. 
Eyoñe ji bi nga beta nyiñ amu mi yeme ngu e be Nti. 
Za avale akéva bi ne ve Zambe amu ajô denan amu mevaʼa mese bi bili ajô denan asu Zambe wongan, 
éyoñe bia yeʼelan, alu baa môs , a mban ôse na, a beta ve bia nguleya yene mia, a jalé e jôme ja jemban e mbunane wônan été?
Zambe Emien, Esaa wongan, a Nti wongan Yésus, be wuluʼu bia e zen a kui bia e be mia. 
Nti a boʼo na nyeʼan mia nyeʼesan, bana a ba bevok, a bôte bese, ô yaé a bulu bo abui, aval ane nyeʼane wongan mfaʼa wônan ô né. 
A yemeteʼe minleme mienane nalé, a mfuban ô ne te bijô asu Zambe Esaa wongan, éyoñ Nti wongan Yésus a ye so a mimfufube mise.
Nde, a bobejañ, e mame bia sili a lebe mia e be Nti Yésus e mme ma: mi nga yéʼé e be bia ane mia yiane wulu na Zambe a yene mia mvaé, a nalé ate nye mia wulu. Kelan ôsu a bulu bo nalé.
Yaa, mia yeme mam bi nga yeʼele mia a jôé Nti Yésus. 
Nkômbane Zambe, ô ne ntelan étyi wônan, e ne na, mi bo te bo ébamba, 
môt ase ya be mia a luʼu minga e mfuban été a ésemé été, 
te dutuban a mbia nkômban, aval ane meyoñe bikuu me ne te yeme Zambe ma bo. 
Môt éziñ a boʼo te bo jam da telé monyañ minjuʼu été, nge kolé nye ôbak mfaʼa ya ajô di, amu Nti a kun avale mame te ese, aval ane bi nga kate mia, a tuʼa bômôlô mia de e melo. 
Bebela na, Zambe a nji loone bia na bi nyiñ e mvin été, ve a nga loone bia na bi nyiñ e mfuban été. 
Ajô te nyô a bene melebe ma, a nji bene melebe me môt, ve Zambe, nyô a ve mia mfufube Nsisime wé.
Mfaʼa nyeʼane bobenyañ, e nji fe bo mfi na me tili mia de, amu mi nga yéʼé miabebien e be Zambe na, mi nyeʼesan mia mia, 
a mia bo fe nalé e be bobenyoñ bese, e Masédôan ase été; bia lebe mia, a bobejañ na, mi beta bulu bulu kee nalé ôsu. 
Jeñan a nlem ôse na, mi nyiñ évôvoé été, mi bo e mame ma fombô mia, a bo ésaé a mo menan, ane bi nga bendé mia, 
nalé ntabane wônan wo ye bo e wu wo sili ésemé e mise me bôte ya atan a na, mi bo te yi mvolane môt éziñ.
A bobejañ, bi nji kômbô liʼi mia e ndiman été ajô miñwuan, mi za tabe ôlun été, aval ane ba bevok be nji bi ndi minlem. 
Yaa, nge bia buni na Yésus a nga wu, a wômô fe e miñwuan, avale te fe e ba be wuya, Zambe, amu Yésus ate, a ye kôane be e be Yésus. 
E jame bia kate mia e nde di, éfia Nti émien: bia, e bevevee ba ye nyiñ akekui nsoone Nti, bia ye bo te ke e ba be wuya ôsu. 
Amu Nti émien, éyoñ éyoñ é kuiya, tyiñe beta éngele é kobôya, a toñe Zambe é loñebaneya, a ye so yôp; éyoñe te miñwuan mi ne be Krist mia ye taté wômô; 
mvus éte bia, bevevee, bia ye liʼi, fufulu a be, bia ye nyoñeban e minkut été, a ke tôbane Nti e miñyem été, nalé ate bia be Nti bia ye tabe nnôm éto. 
Boʼone ngule minlem, bana a ba bevok a nyeʼelane wu.
Mfaʼa mimbu a biyoñ ya été, a bobejañ, e nji bo mfi na môt a tili mia de. 
Mia bebien mia tuʼa yeme na: E môse Nti wo zu aval ane ñwuwup a alu. 
Eyoñe bôt ba ye jô na, za avale mvoʼé di, za avale évôvoé di! Eyoñe te njuk wo ye kui be be atemetem aval ane mintaé mi abiaé mia kui e be minga a ne abum, a ba ye bo te ngule ya tup. 
Ve mia a bobejañ, mi nji bo e dibi été, avale môs ôte ô ne kui be mia atemetem ane ñwuwup. 
Yaa mia bese mi ne bone be ne éfufup été, bone be môs . Bi nji bo bone bʼalu, nge ba be dibi. 
Ajô te e mboʼone te kean ôyo ane ba bevok, ve mboʼon évevé, atyeñ. 
E ba ba ke ôyo, ba ke wô a alu, e ba ba wu bilam, ba wu bie a alu; 
ve bia bi ne ba be môs , e mboʼon atyeñ, bi jaé ébene mbunan a ji nyeʼan, a ékôngô ndi nleme nyian. 
Amu Zambe a nji té bia na, bi tôban ayaa dé, ve na bi bi ényiñ amu Nti wongan Yésus Krist, 
nyô a nga wu amu ajô dangan avale ya na, jaʼane bi vee, nge ôyo, bia ye nyiñe nlatan a nye. 
Amu ajô te, vaʼane mia mia ngule minlem, a yemetaʼan mia mia avale mi tatéya de na mia bo.
A bobejañ, bia sili mia na mi semé e ba ba wu njuʼu ésaé e zañe jenan, ba bômbô évevé ajô denan e be Nti a komekane mia. 
Amu ésaé jap, litaʼane be abui ésemé e nyeʼan été. Tabaʼane mvoʼé , mia mia.
Bia lebe mia a bobejañ, komekaʼane ba ba nyiñ mbia ényiñ e tyabetyabe été, mi vaʼa ngule nlem e be ba be bili je tyôtyoé. Mia yiane bo bivialaʼa mintetek, litaʼane njiban e be bôte bese. 
Tabaʼane ntyele na mi butan abé a abé , ve jeñane mvaé e zañe jenan éyoñ ése a e be bôte bese.
Tabaʼane e mevaʼa été biyoñe bise. 
Yeʼelan te jôʼé. 
Vaʼan akéva biyoñe bise, amu nkômbane Zambe mfaʼa wônan ñwô le e be Krist Yésus.
Te dimane Mfufube Nsisim, 
te biasan mejô bekulu mejô; 
fasane mame mese a fek, baʼalaʼane ma me ne mvaé. 
Saʼalaʼane mame mese me ne abé .
Zambe ya mvoʼé émien a fubuʼu bia mingumba a na minsisime mienan, minleme mienan a menyôle menan bi boʼo mbamba mbaʼalan ane bia ye bo te bijô éyoñ Nti wongan Yésus Krist a ye so.
E nyô a loone mia a ne nyô ya buni; émiene fe a ye bo de.
A bobejañ, yeʼelane fe ajô dangan. 
Bataʼane bobejañ bese a mfufube nlatan anyu.
Ma bendé mia a jôé Nti na, e kalate nyô a lañebaʼan e be bobejañ bese. 
E mvame Nti wongan Yésus Krist é tabeʼe be mia bese.
Ma, Paul, bia Silvain a Timôté bi too, ma tili keké bebuni ya Tésalônik é ne e be Zambe Esaa wongan a e be Nti Yésus Krist. 
Mvam é boʼo be mia a mvoʼé , bi soʼo be Zambe Esaa a be Nti Yésus Krist.
Bia yiane ve Zambe akéva éyoñ ése ajô denan a bobejañ, a e ne foʼo zôsôô nalé amu mbunane wônan wo liti abui meyaé nyeʼane mi bili e zañe jenan, wua a nyô mbok, a wo yaé e be môt ase ya e be mia. 
Avale ya na mi ntoo e jam bia nguane de e bekeké be Zambe été, amu mbane wônan a mbunane wônan e bitibelaʼa a meveʼele mia jibi été. 
Bitibelaʼa bite a meveʼele mete bi ne ndeme zôsôa ntyiʼane mejô Zambe; bia sôñe na mi bo e ba ba yian éjôé Zambe nje mia tôbane je minjuk.
Yaa, e ne zôsôô mfaʼa Zambe na a bulane melunga e be ba tooé mia e melunga été; 
a na a ve mia awoʼon a bia, e mia ba tibili éyoñe Nti Yésus a ye yené, nyô a ye so yôp baa mingungule beéngele 
e nduan ja yôñ été, e mfaʼa ya bo akunaʼa e be ba be nji yeme Zambe a ba be nji ve Mbamba Foé Nti Yésus mewôk. 
Melebe map ma ye bo njañane ya nnôm éto, ôyab a asu Nti a éfufube ya éto ntômba jé, 
éyoñ a ye so môs ôte, mfaʼa ya nyoñe duma e be mimfufube mié, a ésemé e be ba bese be nga buni nye: ve mia mi nga buni nkañetane foé wongan. 
Amu ajô te bia yeʼelan ajô denan biyoñe bise, ane Zambe wongan a ne yene mia ane ba ba yiane nloon a nga loone mia. A na, a e ngule jé, a ve mia ngule ya bo mame mese me ne mvaé a bo fe mbunane wônane na ô fôʼôsan. 
Ajô te jôé Nti wongan Yésus da ye wum e be mia, a mia e be nye, aval ane mvame Zambe wongan a Nti Yésus Krist é né.
Mfaʼa nsoone Nti wongan Yésus Krist, a nsulaʼane wongan e vôm a too, bia sili mia jame da a bobejañ, 
na mi nji yiane jiʼa dañe jañele fek, nge ko woñ a nkulane mejô éziñ, nge njôan éziñ, nge kalate éziñ ba liti mia, aval ane nge mame mete ma so e be bia, a mame mete me ne bo mia mi buni na, e môse Nti ô soya. 
Môt éziñ a boʼo te duʼu mia a zen éziñ. E jam ôsu da ye taté boban e ne na: Nliʼane mbunan, a nyô a wosane wô a ye yené, mone ya njañan, 
nyô a tebe a wosane jôm ése ba loone Zambe, nge ji ba kañ, a kui vôme ya tabe, émien, e nda Zambe, a yôtane na a ne Zambe.
Ye mia vuane na, me mbe me kobôʼô mia jame te éyoñe me nga to mia bebé? 
A éyoñe ji, mia yem e jôm ja telé nye, ane a ye yené ve éyoñe jé émien. 
Amu ndimba jam yʼabé é nga bo ésaé; da sili éyoñe ji ve na be telé nyô a bi je e fefe.
Eyoñe te ñhe nsoone mbo abé wo ye yené nye Nti Yésus Krist a ye tyam a évuñulu ya anyu dé a jiane nye a éfufube ya nsoone wé. 
Nsoone mbo abé wo ye yené a ngule satan , a ngule mimboon mevale mese: bitua bi mam, mesimba meduʼan. 
A mindutan mi ékotekot mevale mese e be ba ba jañ, amu be nji nyoñe nyeʼane benya mejôô ñwô ô nga yiane nyii be. 
Ajô te Zambe a lôme be ngule ja bo na be jañe fé a nje ja ye bo be na be buni minsos, 
nde e ba bese be nga bo te buni benya mejô ve yen ékotekot mvaé, ba ye tyiʼibane mejô.
Ve mfaʼa wongan bia yiane ke ôsu a ve Zambe akéva amu ajô denan, a bobejañ Nti a dañe nyeʼe, amu Zambe a nga tobe mia aso atataʼa asu ya nyiiban a Nsisim wo fubu, a mbunane benya mejôô.
Jame te nde a nga loone mia a nkatane Mbamba Foé wongan na mi bi étôtoʼo Nti wongan Yésus Krist. 
Nde a bobejañ, tebaʼane ngu a baʼale miñyeʼelane ya kôa bi nga yeʼele mia a menyu mangan nge bekalate. 
Nde Nti wongan, Yésus Krist émien, a Zambe Esaa wongan, nyô a nga nyeʼe bia, a ve bia amu mvame jé, mvolane minlem ô ne nnôm éto, a mbamba ndi nlem , 
a volôʼô mia minlem, a yemeteʼe e mia e mame mese mia bo été a mam mese mia jô été asu mboone mvaé.
A bobejañ, yeʼelaʼan ajô dangan, nalé ate ajô Nti e ne ngule ya jiʼa mialan a wum aval ane e né e be mia, 
nde bia ye kôtéban e be ba be ne ézezam a mbia be bôt; amu bese be nji bi mbunan. 
Nti a ne nyô ya buni: A ye yemete mia a baʼale mia mfaʼa mbia môt. 
Mfaʼa wônan, bi too ndi e be Nti na, e jam bia bendé mia, mia bo de a mia ye ke ôsu a bo de. 
Nti a wuluʼu minleme mienan e nyeʼane Zambe été a e mbane njibane be Krist été.
Bia bendé mia a jôé Nti Yésus Krist a bobejañ na: Mi tyetebe e mojañ ase a nyiñ e joʼojoʼo ényiñ été, saa ane fulu mi nga nyoñe be bia é né. 
Amu miabebien mia yem ane mia yiane vu bia; amu bi nji nyiñ e joʼojoʼo été e zañe jenan. 
Bi nji di bidi bi môt éziñ akap; ve e mboon ésaé été a e njuʼu été, bi nga saé alu ba môse na bi bo te bo mbeʼe be môt éziñe ya be mia.
Akôsa bo na bi nga yiane sili, ve bi nga kômbô bo, mfaʼa wônan, éveʼela mia yiane vu. 
Yaa, éyoñ bi nga too mia bebé, bi nga ve mia abendé di na: Nge môt éziñ a nji kômbô bo ésaé, a boʼo fe te di. 
Amu bia wôʼôtane na bôt bʼéziñ ba nyiñ joʼojoʼo ényiñ e be mia, avale di na éyoñe ba yiane saé, ba viane bo biduñ. 
Bia bendé bôte bete e be Nti Yésus Krist, a lebe be na: Be boʼo ésaé évôvoé été, a be jaʼa bidi bebien ba ye bi.
Ve mia, a bobejañ, te mia tek a mboone mvaé. 
Nge môt éziñ a bo te ve mejô ya kalate nyô mewôk, litaʼane jam a bo, a bo te fulane mam a nye, nde a ye wôʼô ôson. 
Ve te yenane nye ane nsiñ, ve ve nye bijô ane monyañ.
Nti ya mvoʼé émien a vaʼa mia mvoʼé éyoñ ése, a mezene mese. Nti a tabeʼe be mia bese.
Ma Paul, ma batane mia a wo wom. Avale di nde ma sane kalate ase: e ntilane wom ñwô le. 
E mvame Nti Yésus Krist é tabeʼe e be mia bese.
Paul, nlômane Krist Yésus, amu mbendane Zambe nyii wongan a Krist Yésus, e ndi nleme jangan, 
ma tili Timôté, nya mone wom e mbunan été. Mvam, nkoon éngôngo a mvoʼé , bi boʼo be wo, bi soʼo e be Zambe Esaa, a e be Krist Yésus Nti wongan.
Aval ane me nga bendé wo éyoñe me nga kôlô a ke Masédôan, tabeʼe Eféze a jiʼa bendé bôte bevoʼo na, be bo te yeʼele nyeʼelan ôfe, 
nge kabetan a minkana, a bindan bi ne teke suk; mam mete ma dutu bisô a liʼi feʼe Zambe, nje ja litiban e mbunan été.
Nsôñane ya abendé di ô ne ajô nyeʼan wo so mfuban nlem, mbamba mone môt ya nlem , a mbunan ô ne foʼo nya mbunane. 
Mfaʼa ya kandane mam mete, bôte bevok be nga dimi fé, mfaʼa nkobô ô ne teke jôm été. 
Ba veʼe feʼe na be ne beyeʼele metiñ, ve e too na, bebien be nji yeme jôme ba jô, nge mame ba yemete a ngul ése.
Bia yeme foʼo na metiñ me ne mvaé, éyoñe ba belane me ane da yian. 
E jam bia yiane tuʼa wôk e nde di: atiñ e nji bo amu zôsôa môt, ve mfaʼa ba be ne te suu bebiene si, bekange, bewosane ñyebe, bebo mam abé , bendamane étyi, bebiasé mam me Zambe, bewôé beésa bap, bewôé benyia bap, bewôé bôt, 
bebo ébamba, e bôte ba fulane befam bevok, bekuane belo, belaa minsos, bekane mengana minsos a ba bese ba wosane mfufube nyeʼelan. 
E jam da luʼan a Mbamba Foé duma Zambe a nee ébotan, nye a nga vebane be ma nde le.
Ma ve nyô a nga ve ma ngul akéva abui, e ne na Krist Yésus Nti wongan; nye a nga yene ma ane nyô a yian, éyoñ a nga nyoñe ma ane mbo ésaé wé. 
Ma, e nyô a mbe mbiasé ñyebe, nkpweʼele a njet. Ve mvam é nga vebane be ma, amu me nga bo nalé e ndiman été, me teke mbunan. 
Yaa, e mvame Nti wongan é nga fuluku be ma, nalé fe nyeʼan a mbunan bi nee Krist Yésus été. 
Njôane wu ô ne nya njôane ya kañese be bôte bese na: Krist Yésus a nga zu si nyô a nyii bebo mam abé , mbe bete ma me ne nyô ya ôsu. 
Ve nge mvam é nga vebane be ma, é mbe amu na Krist Yésus a liti abui nyeʼane dé, me too nyô ya ôsu, ane éveʼela ya ba ba ye buni nye, a nyoñ ényiñe ya nnôm éto. 
Duma a étôtok bi boʼo be njôô ya nnôm éto, e Zambe a ne te wu, te yené, susuʼa Zambe, nnôm éto a nnôm éto. Amen.
A mone wom Timôté, abendé ma ve wo nde le, aval ane minkulane mejô mi nga toteban melu kôa be wo, nde wo ye wosane mbamba mewosan, nkômetan a mie, 
a mbunan, a mfuban mone môte ya nlem , nye ate bôte bevok be nga bene bo mewôk, a mbunane wop ô nga ke ényônyongo. 
Bevoʼo ya nsamba ôte be ne Ymené baa Alékzandre. Me nga kalane be mo me Satan, nalé ba ye yéʼé na be bo te beta biasé Zambe.
Nde ma bendé ôsusua ya mame mese na, be bo minjaʼan, meyeʼelan, mbane ya sili, mvean akéva mfaʼa bôte bese. 
Te vuane bejô bôt a ba bevoʼo bese be bili bito bi ne ôyabe yôp. Nalé bia ye nyiñ évôvoé a mvoʼé e mbunane Zambe a éjijin été. 
Jame te e ne abeñ a mvaé e mise me Zambe nyii wongan.
Nye a kômbô na bôte bese be nyiiban, a kui vôme ya yeme benya mejôô. 
Amu Zambe a ne ve wua, mvañe fe ve wua e zañe Zambe a bôt, émien a ne môt, Krist Yésus, 
nye a nga ve émien ane ngôtô asu bôte bese. E nkañete ô nga veban biyoñe bi mbe ntiñetan ñwô le, 
ñwô ôte me nga teléban nkatefoé a nlôman . Ma kobô bebela, me nji laa minsos, nyeʼele beteyeme Zambe, e mbunan a benya mejôô été.
Ajô te ma yi na befam be yeʼelan vôm ase be beteʼe mimfuban mi mo yôp, teke ayaa nge meluman.
Ve mfaʼa binga, ma yi na be jaé bijijine mengômesan, a biôme bi nyanga bi ne éjijin tekeʼe dia. Saa mfenane ésil, nge metabe me or, nge bibat a nyanga é ne tañ anen. 
Ve be vianeʼe jaé mbamba mimboon, aval ane da yiane binga ba semé mame ya mbunan.
Minga a yiane ku évô, a nyoñe nyeʼelan a nsuan émiene si.
Me nji kañese na minga a yeʼele nge jôô fam, ajô te a yiane tabe évô.
E ne été na, Adam nye a nga taté kômban, Eve ke a suʼulan. 
A saa Adam nye a nga duʼuban, ve minga, éyoñ a duʼubaneya, a nga ku ntyaman atiñ été.
Ve akôsa bo nalé, a ye nyiiban amu abiaé dé, nge a bo mbane ya tabe mbunan été, nyeʼan, mfuban a éjijin été.
Njôane wu ô ne wu ya tabe wô mebun na: Nge môt éziñ a kômbô éto évék, a kômbô mbamba ésaé. 
Ve yeme na, évék a yiane bo tee bijô, nnôm a bili minga wua, te dañe di, fek a yeme nyiñ a bôt, anyep, ngule ya yeʼele.
Saa nyuu bilam, nge môta mewosan, ve évôvoé, nlate bôte ngbwa, môt a nji yange maʼan, 
nyô a yeme jôô nda jé émien, a tibi bone bé yôp na be ve nye mewôk a éjijin ése.
E môt a ne te yeme jôô nda jé émien, a ye baʼale keké Zambe aya? 
A boʼo te bo nyô a ndôme kôñelane nlem , a zaa kuu, amu ndime ya mebun, a nyoñe mekua, aval ane Satan a nga bo. 
Da yiane fe na, a bi mbamba nkañete be bôte ya atan, a zaa kuu ôson été e mevote me Satan été.
Avale da, bediakon: ba yiane bo ba ba yian. Be kobôʼô ve tyiñe jia. Te ve bebien ajô bilam, nge jeñe moné mezene me ne ékotekot. 
Be baʼale nsolane jame ya mbunan a mfubane mone môte ya nlem . 
Be fe be tatéʼé veʼeleban; wôna, nge be nji bi jame ya jô be, ba ye bo ésaé diakon.
Binga fe avale da, ba yiane bo éjijin, saa besoʼo bôt, ve te dañe di nge nyu; e ba ya buni mimfaʼa mise.
Bediakon be boʼo beyôm be bili minga wua, be yeme jôô bone bap a menda map mebien. 
Amu, e ba ba bo ésaé diakon mvaé, ba lañebane nsamba ô ne mvaé, a bi beta ndi nlem a so e mbunan ô nee Krist Yésus été.
Ma tili wo mam mete ndi nleme na, me mbeme koone wo anaʼana, 
Ve nge da kui na, ma bo te jiʼa so, wo ye yem ane wo nyiñ e nda bôte Zambe été, nje é ne keké vevea Zambe, akôn a évialaʼa benya mejôô.
E ne bebela na, nsolane jame wo fombô mbunan ô ne anen. Ô nga yené minsôn, nkaleban a Nsisim, beéngele be nga nyeʼe be yene wô, ô nga kateban e be bikuu. Ô nga buniban émo jina été, ô nga wum étôtok été.
Nsisim a jô de ne sañesañ na: Biyoñ bia suʼulan, bôte bʼéziñ ba ye kate mbunan. Ba ye lat a minsisime mi ne meduʼan a miñyeʼelan mia so e be mimbia minsisim. 
Ba ye dimi fé amu bebaduʼu belaa minsos, mbe bete mone môte ya minleme miap a mbili ndem étyé é maneya vé a nduan. 
Ba ye tyili aluk; a kame bôt be di bidi biziñ, mbie bite Zambe a nga té na, bebuni , ba be ne njalan a ñyemane benya mejôô, be nyoñe bie a mvean akéva. 
Amu jôm ése Zambe a nga té é ne mvaé. A teke jôm ja yiane wuabane fé, nge ba nyoñe je a mvean akéva. 
E ne na, mejô me Zambe a meyeʼelan bia fubu je.
Litiʼi bobejañe mam mete mese: nalé wo ye bo mbamba mbo ésaé Krist Yésus, njalan a mejô ya mbunan, a mbamba miñyeʼelan mmie mite ô nga jiʼa tôñ. 
Mfaʼa minkana mi ébiasé a ékobôkobô minnôme mi binga, ô bene bie. Ve wo, dañeʼe semé mboone mam me Zambe.
Yaa, ésaé minsôn é ne foʼo mfi mfaʼa mam mʼéziñ. Ve mboone mam me Zambe ô ne mfi mezene mese. Ye ô nji bi ngakaʼa ényiñ, ataté ényiñ yʼéyoñe ji a kui ényiñe ja zu?
Njôane wu ô ne wu ya kôme tabe wô mebun, a wo yiane nyoñeban ngum e be bôte bese. 
Amu nge bia wu njuk a wosan, e ne amu bi veya ndi nleme jangan e be vevea Zambe, e nye a ne nyii bôte bese, a dañedañ nyô bebuni . 
Mame mete mme wo yiane bendé a yeʼele.
Môt a boʼo te biasé wo amu na ô ne ésoé. Ve boʼo éveʼela e be bebuni , mfaʼa ya nkobô, ntaban, nyeʼan, mbunan a mfubane wôé. 
Nté wo yange nsoone wom, vaʼa womien e nlañane Mintilan, nlebane bôt a e nyeʼelan. 
Te biasé mveane mvam ô ne be wo, ñwô ô nga vebane be wo a nkulane mejô, fufulu a mbetane mo nsamba bemvendé.
E mam wo yiane tuʼa baʼale a nlem ôse e mme le, nde meyaé môé ma ye yené e mise me bôte bese.
Baʼale womien a nyeʼelane wôé. Boʼo mban, nde wo ye nyii womien a ba ba wôʼô wo.
Te komekane nnôme môt, ve ô lebe nye aval ane wo lebe éso. O kobôʼô bendômane be bôt aval ane bobenyoñ, 
benya binga aval ane benyua, a bengone be binga aval ane be benyôkal, ve a mfuban ôse.
Seméʼé minkus, e mi mi ne foʼo minkus. 
Yaa, nge nkus ô bili bon nge bendaé, e mbe ba yiane taté yéʼé na be bo mam me mbunan mfaʼa menda me bôte map, a suʼulane yaʼane bebiaé bap. Nalé nye a ne foʼo mvaé e mise me Zambe. 
Mfaʼa ya wu ô ne foʼo nya nkusu, e wu wo kôme foʼo nyiñ étam, ô teléya ndi nleme jé be Zambe a wo bo mbane ya jaʼé a yeʼelan môs baa alu. 
Ve wu wo simesane ve mimvôman, ô ne ñwuan, ô kusa bo vevee.
Mam mete mme fe wo yiane bendé, nde mia ye bo tee bijô. 
Nge môt éziñ a bo te baʼale bôte bé a dañedañ ba ba nyiñ e nda jé, a beneya mbunan. A ne abé a lôte môt a ne te buni.
Minga a ye tiliban nsamba minkus vengevenge ve a ntoo mimbu mewôm mesaman, a na a nga bili ve nnôme wua. 
Ba yiane fe yeme nye amu mbamba mimboone mié: a nga yale bon a too fe anyep, a nga sôbe mebo mimfufup, a volô bewôʼô ôlun minlem, a ve fe émien mfaʼa ya bo bôt e mam mese me ne mvaé.
Ve mfaʼa minkus mi ne bengon, wo ye bo te kañese mie. Amu éyoñ minkômbane miap mia ye dutu be na be lume Krist mvus, ba ye kômbô beta ke meluk, 
a zuu mekua e be bebien amu be tyameya ntiñetane wop ya ôsu. 
Nalé fe na, amu be nji bi ésaé ya bo, ba yéʼé ke bimo e menda menda. Saa ve na be nji bi ésaé ya bo, ve ba kobô ékobôkobô, ajô te sobô. 
Ajô te ma kômbô na bisoé minkus mi beta ke meluk, be bi bon , be baʼale menda map, a bo te ve afôla e be bibôta bi nsiñ. 
Amu éyoñ ma kobô ji, mivok mi yaleya feñ a tôñe Satan. 
Nge minga a buni a bili minkus, a vumane mie, a baʼaleʼe mie. E nji bo mvaé na keké é beʼe mbeʼe te, nde ja ye bi éyoñe ya beʼe mi mi ne foʼo minkus.
Bemvendé ba jôô mvaé, ba yiane nyoñ ésemé mebime mebaé, a dañedañe ba ba tuʼu nyôl ésaé nkatane Mbamba Foé, a e ñyeʼelan. 
Yaa, mintilan mia jô na: wo ye bo te dibi anyu nnôme nyak a tibi fese yôp, a na: Mbo ésaé a yiane nyoñe maʼane mé.
Te kañese mboʼolan ba boʼolô mvendé ajô, vengevenge ve bengaa be ne bebaé nge belaa.
E ba ba bo abé , ô komekaʼane be ézezañe bôt été. Nalé ba bevoʼo ba ye ko woñ. 
Ma vu wo soñ asu Zambe a di Krist Yésus a mintobane be éngele na: Baʼaleʼe metiñ mete, teke ôbangam, teke bo jam éziñ a nsemane mingum mi bôt.
Te bo ôjejaʼa ya beté môt éziñe mo, te nyoñe ngabe ya éza abé . Baʼaleʼe womiene mfuban .
Jôkéʼé nyu ve mendim étam, nyaʼa fe woon mon abim, amu ôsañe wôé, a amu mbane ateʼe nyôle wôé.
Abé bôte bʼéziñ da yené ne ngeññ, jaʼa be ngenane te ve be mekua. Ve di bôte bevok e wôʼô suʼulane yené atan. 
Mbamba mimboon, mmie fe mia yené ne ngeññ. Ve jaʼane mi mi ne nsolan mi wôʼô suʼulane yené.
E ba bese be ne éto belo si, ba yiane yene bemasa bap ane ba ba yian ésemé mimfaʼa mise. Nalé jôé Zambe a ñyeʼelane wongan bia ye bo te biaséban. 
E ba be bili bemasa ba buni, be boʼo te biasé be, a éfia na: Be ne bobenyañ ya mbunan. Ve be vianeʼe dañe dañe bo be ésaé mvoʼé , amu be ne bebuni a bobenyañe ya nyeʼan, mbe ba nyoñe ngabe ya mbamba ésaé wop. E jam wo yiane yeʼele a bendé e nde le na: 
nge môt éziñ a yeʼele ñyeʼelan ôfe, nge a bo te kabetane benya mejôô me Nti wongan Yésus Krist a ñyeʼelan wo luʼan a mbunane wongan, 
yeme na, a ne ndim amu mebun. A ne ndiman, nkôkon wo jeñe ve nsañetaʼane a bifia bi môman. Vôm ate minyamete, mewôman, nkobane Zambe ébiasé, 
mbia menyiñ a môman me ne te tyiʼi e zañe bôt be bili mbia nsisim , teke nguleya yeme benya mejô. Ba buni na, mam ma fombô mbunan me ne anjeñe mebuʼuban. 
Yaa, mfi ô ne e mame ya mbunan, mfaʼa nyô a vak a abim a bili. 
E ne été na, bi nji soo jôme si nyôna été. Avale te fe bia ye bulan teke kee jôm. 
Nde nge bi bili bidi a mengômesan, bia yene mvaé. 
Ve mfaʼa ba ba kômbô bo minkukum, ba bili ôlame mebôbelaʼa , abui mbia minkômban mi ne tee fek, mi mia ndamane bôt, a kee be nkuan a njañan. 
E ne été na, ôzañ akum ô ne ndi ya mbia be mame mevale mese. Amu mveane binyiñe biab été, bôte bevok be nga dimi fé a liʼi mbunan ôyap, a suʼulane nyabe minsisim miap a jama alun.
Ve wo, a môta Zambe, saʼaleʼe mam mete. Jeñe zôsôô , mboone mam me Zambe, mbunan, nyeʼan, mban a évôvoé. 
Wosaʼane mbamba mewosan me mbunan, jeñ ényiñe ya melu mese, nje éte ô nga loban, aval ane ô nga mem mbunan mbamba mmeman ôsu ya abui bengaa. 
Ma bendé wo asu Zambe, nyô a ve biôme bise ényiñ a e di Krist Yésus, nye a nga bo ngaa asu Ponse Pilate e mbamba mmemane mbunan wé été na: 
baʼaleʼe abendé te, teke aton nge bijô, akekui éyoñ Nti wongan Yésus Krist a ye yené,
ane nyô étam a ne Nkukuma, njôô ya bejôô, a ye liti e biyoñ bi ne ntelan.
Nye ate étam a ne te wu. A too éfufup é ne teke akui bebé été, teke môt a nga yene nye nge bo ngule ya yene nye. Etôtok a ngu bi boʼo be nye. Amen.
Jôʼô minkukume ya si nyôna na, be bo te bo mebun, a telé ndi minleme jap e be akum e ne teke jôme ya tabe je ndi ve e be Zambe nyô a ve bia biôme bise abui abui na, bi wôʼô mevak. 
Be boʼo mvaé, a bo minkukume mfaʼa ya mbamba mimboon. Be boʼo ésôs a kabane mvaé a bôte bevok. 
Nde ba ye kôane bebien mbamba akum a libi melu ôsu, a bi ényiñ é ne foʼo nya ényiñ.
A Timôté, baʼaleʼe jôm é nga vebane be wo. Saʼaleʼe mbia minkobô a bisô bi ékotekote ñyeman. 
Amu bôte bevok be nga buni na ba yem, ane be nga viane liʼi mbunan. Mvam é tabeʼe be wo!
Ma, Paul, nlôman Krist Yésus, amu nkômbane Zambe, aval ane ngakaʼa ényiñ é ne e Krist Yésus été é né. 
Ma tili mone wom ma kôme nyeʼe Timôté. Mvam, nkoon éngôngo a mvoʼé , bi boʼo be wo, bi soʼo be Zambe Esaa a e be Krist Yésus, Nti wongan.
Me ne njalan a ñyeman ma yeme mvaé Zambe a boya ma, nyô ma bo ésaé mvuse bemvamba, a mone môte ya nlem wom a too mfuban , éyoñ ése ma simesane wo alu baa môs . Ma tote jôé dôé meyeʼelan mam été. 
Eyoñ ma beta simesane miliʼi môé, ma dañe kômbô beta yene wo, nde ma ye jaé ne lut a mevak. 
Ma simesane mbunane wôé ô ne tee meduʼan. Mbunan ô nga taté tabe e be émvame jôé Lois a e be nyua Enis, ñwô te, ma tuʼa buni nalé na, ô too be wo.
Ajô te, ma bo wo ô simesane wômôlô mveane Zambe ô nee be wo, ataté éyoñ me nga beté wo mo. 
Amu Zambe a nji ve bia nsisime woñ, ve Nsisim ô ne ngu, nyeʼan a wu njôane nlem . 
Ajô te te wôʼô ôsone ya bo ngaa Nti wongan, a te wôʼô ma ôson, ma mbôk amu nye. Ve nyoñe ngabe mintaé jam amu Mbamba Foé, ô buniʼi e ngule Zambe, 
nyô a nga nyii bia a loone bia mfufube nloon, saa amu mimboone mi mam miangan, ve amu nkômbane wé émien a mvame jé, e mvam é nga vebane be bia aso biyoñe ya nnôm éto e be Krist Yésus, 
é maneya yené éyoñe ji a nsoone nyii wongan Krist Yésus. E nye a nga tyam awu a bo na ényiñ a te wu bi faé amu Mbamba Foé, 
nye ate ma, me nga teléban nkatefoé, nlôman a nyeʼele. 
Amu ajô te ma jibi mintaé mite. Ve me nji wôʼô ôson, amu ma yeme nyô me nga buni. A me too ndi nleme na, a bili ngule ya baʼale ngabe mbunan é nga vebane be ma akekui môs ôte.
Bii mimfufube mejô ô nga wôʼô be ma, ane mbôkaʼa, e mbunan a e nyeʼan été, mbie bite bi nee be Krist Yésus. 
Baʼaleʼe mbamba ngabe mbunan ngule Mfufube Nsisim a too be bia. 
Wo yem na, e ba bese ya Azi be nga liʼi ma, aval ane Figél a Hermôgén. 
Nti a sôʼô mvame jé e nda bôt Onésifor, amu a nga ve ma ngule nlem biyoñ abui, a a nji wôʼô mengataʼa mam ôson. 
Ve nné ane a nga kui Rôm, a nga viane jeñe ma a mevak a yene fe ma. 
Nti a volôʼô nye na, a yene nkoon éngôngol e be Nti môs ôte. A bisaé bise a nga bo ma Eféze, wo étam wo yeme bie nya ñyemane.
Ajô te wo, a mone wom, boʼo ngul e mvam é ne bia be Krist Yésus été. 
Nyeʼelan ô nga nyoñe be ma e mise bengaa abui, vaʼa wô bôt be ne ba ya tabe bee ndi, mbe bebien ba ye bo ngul ya beta yeʼele wô bôte befe. 
Nyoñe ngabe jôé ya mintaé aval ane mbamba mone bezimbi Krist Yésus. 
Teke môt, éyoñ a tyiʼi na a nyiine bezimbi, a beta tyelé nleme yôb a ényiñe zesé môt nge a kômbô ve nyô a nga nyoñe nye nkaʼa mvus. 
Avale te fe nsôngane bivôé: teke mbo bivôé a nyoñ ékate duma, vengevenge ve a nga sôngan a seméʼé metiñe bivôé. 
Mbé mefup a wu njuk, nye a yiane taté nyoñe ngabe bibuma jé. 
Wôʼô jam ma jô. Akôsa bo nalé, Nti a ye volô wo na ô wôʼô mam mete mese.
Simesaʼan Yésus Krist ya mvoñe bôt David ñwômane miñwuan, aval ane Mbamba Foé ma kañete a jô, 
a nye ate ma wuu nye mintaé a kaʼabane mengataʼa aval ane nge me ne mbia môt. Akôsa bo nalé, Mbamba Foé Zambe nye a nji bo nkaʼane ngataʼa! 
Ajô te ma jibi mame mese, amu mintobane mi bôt, nalé be fe ba ye bi nyian ô nee be Krist Yésus a étôtoʼo ya nnôm éto. 
Njôane wu ô ne wu ya buni: nge bia wu a nye, bia ye nyiñ a nye.
nge bia wu mintaé a nye, bia ye jôô a nye. Nge bia dimi nye nye a ye dimi bia.
Nge bia bo te bo ba a too be ndi, ve nye a ye bo étabe ndi jangan, amu a se ngule ya dimi émien.
Boʼo be na be simesane mame mete mese, a kañete asu Zambe na, be saʼale meluman, bifia bi nji volô jôm, bia jaa ve ba ba vôʼôlô bie. 
Ô vaʼa ngule ya yené asu Zambe, ane nyô a veʼelebaneya, ane mbo ésaé a ne te wôʼô ôson, nyô a yeʼele bôt benya mejôô zôsôô . 
O saʼaleʼe mbia minkobô . E ba ba ve bebien été, ba ye yaé a ke ôsu abé été. 
Bifia biap, bi ne ane fôl ja nen. Avale te Himené a Filétôs be né. 
Be nga kee nya nyeʼelane e fefe a veʼe feʼe na ñwôman miñwuan ô maneya boban. Nalé ate ba kpwéé mbunane bôt abui.
Akôsa bo, ngule mbôkaʼa Zambe a nga bôôé é ne. O bili sitam nje é ne éfia jina na: Nti a yeme ba be ne émbé, a na: nyô ase a loone jôé Nti, a kele abé ôyap.
E beta nda été, saa ve meviek me or mme me né étam, nge ma me argent; e ma bilé a ma mʼétek me ne fe été. Mevok me ne asu mebelane ma yiane duma, e ma mevok asu mebelan me ne si. 
Nyô a bo émien mfuban , a ye bo vieʼe mebelane ma yiane duma, étyi a mfi e be masa, wu wo yiane mbamba mboon ase.
Mateʼe mbia minkômbane bisoé, jeñe zôsôô , mbunan, nyeʼan a mvoʼé mia be ba bese ba loone jôé Nti be too mfubane minlem. 
Ve zesé bisô ya tee fek, saʼaleʼe bie. Amu wo yeme na bia dutu mejô. 
Ve mbo ésaé Nti a nji yiane bo môta mejô, ve mbamba môt e be bôte bese, ngule ya yeʼele, a njibane nselaʼan asimesan. 
A yiane yeʼele ba ba sôane nye a njeʼebane nlem . Za a yem nge Zambe a ne volô be na be kôñelan a yeme benyaa mejôô, 
be bulan e be bebien a kôlô mevote me Satan, nyô a nga bili be minkôm a belo ya nkômbane wé?
Tukaʼa yeme jame dina na, melu ma suʼulan, biyoñ bi ne ayaé bia ye bo. 
E ne na, bôt ba ye bo mimfôfom, benyeʼe moné, ngunguan a mebun, bekobô Zambe ébiasé, a bekange bebiaé bap, bikalak, te semé jôm é ne étyi, 
ba ye bo teke minleme mebum, njet, bibôta, be te jôô bebien, évô, besiñe mam me ne mvaé. 
Bekoñe bôt, mbia minlem, ndim amu mebun, benyeʼe mimvôman a lôte Zambe. 
Ba ye bi mbunan ane ébutaʼa ékpwaé, ve be too ba ba sôane ngule Zambe. Saʼaleʼe fe avale bôte te! 
Bevoʼo ya be be ba nyiin menda menda a dutu abibinga e ne njalan a mam abé e mevote map, e nde ete e ntoo alo ya minkômbane mevale mese. 
Ba jeñe zene ya yéʼé éyoñ ése, ve tee ngule ya kui vôme ya yeme benya mejôô. 
Aval ane Yanés a Yambrés be nga tebe Môze e ngame yat, avale te fe bôte bete ba tebe benya mejôô e ngame yat; be ne bôt be bili nsisim ézezam a mbunan ô ne atek. 
Ve ba ye bo te ke ôyab ôsu amu bôte bese ba ye yemelane akute, mboone dap, aval ane e nga yené be Yanés a Yambrés.
Ve wo, ô nga jiʼa tôñe ma e nyeʼelane wom, e ntabane wom, e mefeʼe mam, e mbunan, e njiban, e nyeʼan, e mban, 
e bikpweʼele a e mintaé me nga tôbane bie Antiôche, Ikôn a Listre. Avale bikpweʼele me nga tôbane bie. A Nti a nga vaa ma bie bise été. 
Amu ba bese ba kômbô nyiñ e mbunane Krist Yésus été, ba ye wu ékpweʼele: 
ve mfaʼa mbia be bôt a belaa minsos, ba ye yaé abé été, a duʼu bôt befe a bebien.
Ve wo, tebeʼe ne bip e mam ô nga yéʼé a kañese ane benya mejôô été. Wo yeme be beza ô nga yéʼé me. 
Aso ébôboʼo abialé dôé, wo yeme Mimfufube Mintilan; mi bili ngule ya ve wo feʼe ja ke kui nyian a zene ya mbunan ô ne be Krist Yésus. 
Ntilan ôse ô ne wu wo so e be Zambe, a mvolan asu ya yeʼele, asu ya komekan, asu ya sôane bôte zôsôô , asu ya yaʼale e zôsôô été, 
nalé môta Zambe a ye jaléban a bo nkôman asu mbamba mboon ase.
Ma bendé wo a jôé Zambe, di Krist Yésus a ye zu tyiʼi bevevee a miñwuan mejô, amu ñyenane wé a éjôé jé na: 
kobôʼô ajô Zambe, vaʼa ngu, éyoñ ja yian, a ji é ne te yian! Komekaʼan a yaa bôt, lebek, éyoñ ése e njiban été, a e nkômbane ya yeʼele été. 
Amu éyoñ ja ye zu, e too bebela na, bôt ba ye bo te jibi mbamba miñyeʼelan. Ve aval ane minkômbane miap mibien mi né, a ngômelane ya melo map, ba ye bômane bebien a jama beyeʼele. 
Ba ye vaa melo map e ñwôʼane benya mejôô, a vôʼôlô minkana. 
Ve wo, jôʼô womien e mfaʼa mame mese. Jibiʼi mintaé, boʼo ésaé nkatefoé, jaléʼé ésaé jôé.
Mfaʼa wom me ne mbon ba sôé étyiʼa nyô. Eyoñ akôlô dam é kpwaneya. 
Me maneya wosan abeñe mewosan. Me sondôya mmatane mbil. Me baʼaleya mbunan. 
Ataté éyoñe ji, ékate zôsôô é ne me mbaʼalan, nje Nti, zôsôô Ntyiʼi mejô a ye ve ma môs ôte. A saa ve ma étam, nalé fe ba bese ba ye nyeʼe e nsoone wé.
Jeñe zen ése ya jiʼa zu koone ma. 
Amu Démas a liʼiya ma, amu nyeʼane mame ya émo ji. A keya Tésalônik, Krésens ke e Galati, Tite ke Dalmati. 
Luk étam nye bia nye bi né. Nyoñe Mark nsamba wôé éyoñe wo zu, amu a ne ma mfi ésaé été.
Me lômeya Tisik Eféze.
Alôʼô me nga liʼi Trôas e ndaa Karpôs, ô zaʼa de éyoñe wo zu, a bekalate, a dañedañ ba be ne mvulekan.
Alékzandre, nlui melui, a nga bo ma abé abui. Nti a ye yaʼane nye aval ane mimboone mié mi né. 
Wo fe tabeʼe nye ntyel, amu a wosane mejô mangan mbia ñwosan.
Teke môt a nga too ma fefe, éyoñ ôsu me nga kat ajô dam, bese be nga liʼi ma. Ve da, dili e boʼo te lañebane be ane jam. 
Ve Nti a nga volô ma. A nga ve ma ngu, ajô te Mbamba Foé a ye kateban, a wôʼôban e be bikule bise aa ma. A me nga kôtéban anyu ngbwengbwem. 
Nti a ye kôté ma mfaʼa mbia mboon ase a nyii ma asu éjôé jé ya yôp. Duma e boʼo be nye nnôm éto a nnôm éto. Amen!
Bataʼane ma Priska a Akilas, nalé fe nda bôte Onésifor. 
Eraste a nga liʼi Korént. Me nga liʼi Trôfime a Konôk e Milé.
Jeñe zen ése ya zu éyoñ ôyôn ô ngenane te taté. Ebule, Pudéns, Lin, Klôdia a bobejañ bese ba batane wo.
Nti a tabeʼe a Nsisime wôé. Mvam é boʼo be mia bese.
Paul, mbo ésaé Zambe a nlômane Yésus Krist, asu ya kee mintobane mi Zambe e mbunan a e ñyemane benya mejôô, aval ane ényiñe mbunan ja yian, 
amu ndi nlem ényiñe ya melu mese, nje éte Zambe nyô a ne te laa minsos, a nga ve ngakaʼa te na biyoñe ya nnôm éto bi ntoo. 
A nye ate a nga liti ajô dé e biyoñ bi mbe ntélan a zene ya foé é nga vebane be ma, aval ane abendé Zambe nyii wongan e né.
Ma tili Tite, nya mone wom ya mbunan ô ne bia fufulu, mvam a mvoʼé bi boʼo be wo, bi soʼo be Zambe Esaa a be Krist Yésus nyii wongan.
Nge me nga liʼi wo e Kréte, e mbe amu na ô sondô mane taʼa mam, a telé bemvendé e tison ése, avale me nga kate wo.
Môt ase ya be be, a yiane bo tee bijô, nnôm a bili minga wua, a bili bon ba buni, mbe bete môt a se nguleya boʼolô mbia ntaban nge melo. 
E ne zôsôô na bisop a bo te bijô, amu a ne mbaʼale akume Zambe: tee mbia anyu, nge avôle ya yaa, nge nyuu bilam, nge njuane mendum, nge e nyoñe maʼan me ne ôson. 
A yiane yeme nyoñe bôt, mvôé mbamba be mam, évôvoé, zôsôô , étyi, njôô émien, 
nkabetane benya mejôô ya buni ngu, mme mete me tele e nya nyeʼelane yôp. Nde a ye bo ngule ya lebe bôt e nya nyeʼelan été a dibe ba ba wosane nye menyu.
Bôte melo, bekobô bikobôkobô, a beduu bôt be ne abui, e nsamba bôt be ne te ntyiʼibane metye. 
Ba yiane dibe be menyu. Ba tyame mingumba menda me bôt, a yeʼele mam me nji yian, asu maʼan me ne ôson. 
Wua ya be be, nkulu mejô wobe bebien a nga jô na: Bekrétôa be ne belaa minsos éyoñ ése. Betit be ne ayok, mbe ba bo ésaé ve ndian.
Ngaa ate a ne été. Ajô te, baméʼé be a ayoʼo ese, nde ba ye bi mbunan ô ne mvoʼé . 
Be boʼo te kabetane minkana. Beyude, nge metiñe me bôt, mbe bete ba lume benya mejôô mvus.
Jôm ése é ne mfuban e be ba be ne mfuban . Ve mfaʼa ba be ne mvin a ba bene buni, teke jôm é ne mfuban; Ve atyeñe dap a mone môte ya nleme wop be ne mvim. 
Ba meme na ba yeme Zambe, ve ba kate nye e mimboone miab été. Be ne angôndô yʼabé, bikange kange, te ngule ya bo mbamba jam éziñ.
Ve wo, kobôʼô e jam da yiane nya nyeʼelane. 
Bemvendé befam be boʼo ôjibi, éjijin, fek, njalan a mbunan ô ne zôsôô , nyeʼan a mban. 
Bemvendé be binga, avale da, be tabeʼane da yiane mam me ne étyi, saa bôte bibôta, nge bebete ôdoʼé a alo e nyuane bilam, be yeʼeleʼe mam me ne mvaé. 
Be yeʼele bengone be binga ane ba yiane nyeʼe beyôm a bone bap. 
Be bo éjijin, mfuban , be bo benya bebaʼale menda mabe mvoʼé , ba ba yian, be suu bebiene si e be beyôme bap, nde mejô me Zambe ma ye bo te biaséban.
Lebe fe bisoé bendômane be bo fek 
mfaʼa ya mame mese. Litiʼi womien éveʼela mfaʼa ya mbamba mimboon: e mfubane nyeʼelan été, 
nkobô ô ne zôsôô te nguleya vebane bijô. Nde nsiñe wongan a ye wôʼôson amu a nji bi jam e ne abé ya jô bia.
Belo be tabeʼe éjôé bemasa babe si, mfaʼa mam mese. Be yenéʼé mvaé, a saʼale bo be ôlangan, 
a bo te wup. Be kele ôsu a bo ba ya buni éyoñ ése. Nalé ba ye wumulu nyeʼelane Zambe Nyi i wongan mimfaʼa mise.
Amu mvame Zambe é yenéya, anjeñe nyian asu bôte bese. 
Ja yeʼele bia bi lik abé a minkômbane ya si ndôn, nde bia ye nyiñe ntye e si ya éyoñe ji, zôsôô , a e nyeʼane mam me Zambe été, 
nté bia yange mefoʼa ndi nlem a nliteban étôtoʼo beta Zambe wongan a Nyii bôt Yésus Krist. 
A nga ve émien amu bia, nde a ye kôté bia abé ese, a fubu ayoñ e ne éndé, nde e ne éndé, nde e ne ayôñ asu mbamba mimboon.
Avale te nde wo yiane kobô, e lep a komekan a ngule njôan ése. Môt éziñ a boʼo te biasé wo.
Wômôlôʼô bôte bese melo na, ba yiane suu bebiene si e be betebe ôsu ya éjôé a ba be bili ngule njôan. Ba yiane bo mewôk a tabe nkôman asu mbamba mboon ase. 
Te ta môt, a saʼale meluman, a yené mvoʼé e be bôt, a liti ndeme njeʼebane nlem e be bôte bese.
Amu melu mvus, bia fe bi nga too mekut, bebene njôan, ñyalane feñ, belo minkômban mise a mimvôman mevale mese, a nyiñ ézezam a minyamete été, angôndô abé , a siane bia bia. 
Ve éyoñe mvame Zambe Nyii wongan, a nyeʼane wé mfaʼa bôt, bi nga yené, 
a nga nyii bia, saa amu mimboone biabebien bi nga bo e zôsôô été, ve amu nkoon éngôngole wé, a zene mewoban me mfefé abialé a mvumelane Mfufube Nsisim a ve. 
Nsisim ate nye a nga miase be bia abui abui, amu Yésus Krist Nyii wongan, 
nde, éyoñe bi kabeya amu mvame jé, bia ye bo benyoñe ngab ényiñe ya melu mese amu ndi minlem é né.
Njôane wu ô ne wu ya buni. Ma yi na ô tuʼa yemete wô, nde ba bese be buniya Zambe, be ve ngu mfaʼa mbamba mimboon. Mam mete me ne mvaé, a mvolan e be bôt.
Ve zesé minjeñan, nlañane bindan, môman, nsañetaʼan ajô metiñ, saʼaleʼe bie: bi ne zezé a teke mvolan. 
Teléʼé môt a bili ékotekote nyeʼelan e fefe, éyoñ ô lebeya nye éyoñe jia nge bibaé, te wôk. 
Wo yeme na, avale môte te e ne njañane fé, mbo mam abé , a ne nyô a ve émiene mekua.
Eyoñe me lômeya wo Atémas nge Tisik, jeñe zen ése ya zu koone ma Nikapolis. Valé nye me tyiʼiya na, ma ye lôt ôyôn. 
Tukaʼa kômesane dulu Zénas, ñyeʼele metiñ, a Apôlôs na, jôm é bo te jembane be. 
Bôte bangane fe ba yiane yéʼé na be tulan ôkup e mbamba mimboon, mfaʼa ya kôme mam ma siliban avôl avô. Be za yené be too te bibuma.
Bôte bese bia be be bi too, ba batane wo. Bataʼane me ba ba nyeʼe bia e mbunan été. Mvam é tabeʼe be mia bese.
Paul, mone mimbôk, amu ajô Yésus Krist, bia Timôté bi too, mojañ, ma tili Filémon, ébe mbo ésaé ma dañe nyeʼe, Afia, kale jangan, 
Arkipe, ébe mone bezimbi a keké é wôʼô sulane nda jôé. 
Mvam é boʼo be mia a mvoʼé , bi soʼo be Zambe Esaa wongan, a e be Nti Yésus Krist.
Ma ve Zambe wom akéva, éyoñe ma tote wo biyoñe bise meyeʼelane mam été, 
amu ma wôʼôtane nyeʼan a mbunan ô bili be Nti Yésus, asu mimfufube mise. 
Nyoñane ngabe wôé ajô mbunan, ô boʼo beta mvolan. Litiʼi mvaé ése bi ne ngule ya bo amu Krist. 
Beta avak a mvolane nlem bi kuiya be ma. Amu nyeʼane wôé, a mojañ, ô veya minlem mimfufube ngu.
Nalé fe na, akôsa bo me ne fili ya jô wo jam wo yiane bo amu Krist, 
ma viane yene mvaé, e nyeʼan été été, na me lôme wo de ane nsili. Yaa Paul, nyô a ne nnôme môt, ma, nyô a ne mbôk amu Yésus Krist éyoñe ji, 
ma yeʼelane wo ajô mone wom, nyô me nga biaé mimbôk été, Onézime. 
Nye a nga too wo teke mvolane melu mvus, a éyoñe ji a ne bia beta mvolan. Wo, aval ane ma. 
Ma beta wô nye lôm, nyô a ne nleme wom ôbien. 
Me mbe nguleya baʼale nye bebé be ma, ane a ne volô ma señe jôé, vôme me ne mimbôʼô va amu ajô Mbamba Foé. 
Ve me nji kômbô bo jam éziñ teke nkañesane wôé. 
Ndôʼôtô Onézime a nga kandane wo nté éziñ, nde a ye suʼulane bulane be wo nnôm éto. 
Ve saa fe aval ane ôlo , ve a dañ ôlo , monyañe ya nyeʼan. A ne fe ma avale te. Abim avé a ye dañe bo nalé mfaʼa wôé, éyoñ e ne na, a ne môt a buni. 
Ve nge e ne nalé na, wo nyoñe ma ane monyañe ya mbunan, nyoñe fe nye ane mamien. 
A nge a nga bo wo abé éziñ, nge na a bili wo mvôla, lañe je mfaʼa wom. 
Mamien, Paul ma tili a wo wom ôbien, ma ye yaʼan. Me nji kômbô bo wo ô simesane na, womiene fe ô bili ma mvôla. A ne ajô dôé womien. 
Jé, a mojañ, volôʼô ma amu Nti. Vaʼa nleme wom ngule be Krist! 
Amu me too ndi a mewôʼô môé, nde ma jibi tili. Ma buni na wo ye bo a dañ abime ma jô.
Nalé fe na, kôme me vôme ya tabe. Ma buni fe na amu meyeʼelane menan, nde ma ye yene mvam asu denan. 
Epafra, ébe nyoñe ngabe ya mbôʼô wom be Yésus Krist a batane wo, 
nalé fe Mark, Aristark, Démas a Luk, beébe bebo bisaé bam. 
Mvam Nti Yésus Krist é tabeʼe be mia.
Zambe, éyoñ a maneya kobô be ésaa bangan e melu kôa, biyoñ abui a mezen mevale meva, e be bekulu mejô, 
a nga kobô bia e melu ma suʼulane ma e be mone wé. A nga telé nye miene élik ya mame mese, a a nye fe, a nga té bimo. 
Mon ate a faé éfufup ya étôtoʼo Zambe, a litiʼi fe avale Zambe a né. A beʼe biôme bise a ajô dé e ne ngu; éyoñ a maneya bo metunaʼa ya mam abé , a nga tabe si e mbo nnôme ya éjijine Zambe e mevôme ma dañ ôyabe yôp, 
amu nkôñ ôyabe wé a dañe beéngele, nde a nga nyoñe jôé da dañ éndap ane ngap.
Mbé ya beéngele a nga tame jôô nye na: O ne Mone wom, e môse wu, ma, me biaéya wo? A fe na: Ma, ma ye bo nye ésaa, a nye a ye bo me mon?
Ve éyoñ a lôme ntôle mone si nyô, a kobô na: be éngele be Zambe bese be kute meboñe si asu dé!
Mfaʼa beéngele a jô na: Nyô a bo beéngele bé bivuñulu, a bebo bisaé bé nkabaʼa nduan.
Ve mfaʼa mon a jô na: éto njôane jôé, a Zambe, é too nnôm éto! A na: Ntume ya zôsôô ô ne ntume ya éjôé jôé.
O nga nyeʼe zôsôô a vini abé , ajô te a Zambe, e Zambe wôé a ve wo ñwoʼone mbone mevak, ve saa bemvôé bôé.
A na: Wo, aso atataʼa, a Nti, ô nga bo si, yôp e ne ésaé ya mo môé.
Bise bia ye jañ, ve wo ô too to, yaa, bise, aval ane ngômesan, bia ye yômbô,
a aval ane ba bo alôʼô, wo ye vuluku bie, aval ane ngômesan, yaa, bia ye tyendéban, ve wo, ô ne ve avale da a mimbu miôé mia ye bo te tyiʼi étun.
A, mbé ya beéngele a nga tame jôô nye na: tabeʼe si e mbo nnôme wom, akekui ma ye bo besiñe bôé ételé mebo jôé?
Ye bese be nji bo minsisim mia bo bisaé a minlôman ya ésaé, mfaʼa mvaé ya ba ba yiane nyoñe nyian ane ngap?
Ajô te bia yiane nyoñe foé bi nga wôk a ésemé, nge bi nji kômbô ku. 
Amu nge foé beéngele be nga kat é nga tôéban, a nge ntyaman atiñ ôse a mboone melo ôse bi nga nyoñe melep , 
wôna bia bebien bia ye fam aya nge bia bi avale nyiane di éngbwemese? Nyian, wu Nti a nga taté kat, ô tabe ñyemetane be bia a ba be nga wôʼô wô, 
a Zambe a nga suk ngaa wop a mendem, a mesimba, a bitua bi mame mevale meva, a mimvean mi Mfufube Nsisim ane nkômbane wé ô né.
Amu saa beéngele mbe a nga bo si ya melu ôsu, nje bia kobô je. Njôan ô nga vebane vôm éziñ ô to na:
môt a ne jé, ane wo simesane nye? Nge mone môt ane wo mvamane nye?
O nga sili nye si tyôtyôé a beéngele: ô nga jalé nye étôtok a duma;
ô nga telé biôme bise e mebo mé si, a telé nye njôô biôme bise, teke jôm. É nga liʼéjôé jé si é too atan, akôsa bo bi ngenan tuʼa yen ane biôme bise bi ne e njôane wé si, 
ve bi lôô lôô na: Nyô a nga siliban e si ôyôme nté e be beéngele, Yésus Krist, a ne njalan a étôtok a duma éyoñe ji, amu mintaé ya awu a nga jibi, a a nga tyeʼawu mfaʼa môt ase. 
E ne zôsôô na, Zambe, nyô a nga té a baʼale biôme bise, a bo Yésus e nyô a yian, a zene ya mintaé, nde a ye zuu bon abui be nyoñe ngap ya étôtoʼo jé. Amu Yésus a ne nyô a kee be nyian.
Amu nyô a fubu, a e ba ba fuban, be ne ésaa wua. Ajô te a nji wôʼôson ya loone be bobenyañ a kobô fe na:
ma ye kañete jôé dôé e be bobejañe bam ézezañ ésulan été, ma ye kañe wo,
a na: Ma ma ye jaé ne lut a ndi nlem e be nye, a fe na: Me nyô, a bone Zambe a nga ve ma.
Ajô te, amu bon be bili metyi a minsôn, nye fe avale da, a nga bo ane be, nde a ye tyam nyô a nga bili ngule ya awu, amu awu dé, e ne na, Satan, 
a kôté, ba e mbe bete, amu woñe ya awu, be nga lôt nté ényiñe wob ôse, éto belo été. 
Amu na, saa beéngele mbe a nga zu volô, ve mvoñe bôt Abraham. 
A na, a nga yiane funane bobenyañe bé mimfaʼa mise, nde a ye bo beta ntuni a ne mvam , a too fe nyô a bili tyiñ e be Zambe mfaʼa ya vaa mam abé ya ayoñ. 
Amu éyoñ émien a nga jibi meveʼele , a bili ngule ya volô ba ba tôbane meveʼele.
Ajô te, a mimfufup mi bobejañ, mia mi bili ngap nloone ya yôp, simesaʼane nlôman a beta ntuni ya mmemane mbunane wongan, Yésus. 
Nyô a nga telé nye, a too nye ndi, aval ane Môze a nga too e nda jé ése été. 
Ve na e duma a nyoñ da dañe di Môze amu, mezene mese, nlôñe nda a wum a dañe nda ébien. 
Nda ése é bili môt a nga lôñe je. A e nyô a nga bo mame mese, a ne Zambe. 
Amu Môze a mbe étabe ndi ya ngume nda wé, aval ane mbo ésaé mfaʼa ya baʼale mame mese ma ye jôban e melu ôsu. 
Ve Krist nye a ne mon, a too fe nda jé. Bia bi ne nda jé nge bia baʼale mbunan a ndi nlem bia vaʼa bie akekui asuʼulan. Nyiane ya awoʼone Zambe amu mbunan.
Amu ajô te, aval ane mfufup Nsisim a jô: den nge mia wôʼô tyiñe jé,
te boone minleme mienan ayet, aval ane melu me mbenane njôan a ôlun, e môse mebôbelaʼa e nkôte si,
éyoñ be éso benan be nga bôbôlô ma, a kômbô veʼele ma, a be nga yene mimboon miam nté ya mimbu mewôme nyiin.
Ajô te me nga yaa miaé bôt ôte. A me nga jô na: Asimesan dap da yale feñ éyoñ ése, be nji ke wôk e jame ma yange be be.
Amu me kaneya ngana ayaa dam été na: Ba ye foʼo bo te nyiin awoʼone dam été.
Tabaʼane ntye, a bobejañ, na, môt éziñe ya be mia a bi mbia nlem a ayete nlem da ye kandé nye baa vevea Zambe. 
Ve lebaʼan môs ane môs , wua a nyô mbok, nté ôse e ne jôbane na: dene ya mimfufube mintilan a fombô bia, nde môt éziñe ya be mia a ye bo te bo ayete nlem a meduʼan me abé . 
Yaa, bi ntoo bemvôé be Krist, nge bia tuʼa baʼale ndi minlem bi nga nyoñ aso atataʼa, 
éyoñ e ne njôane na: den nge mia wôʼô tyiñe jé, te boone minleme mienan ayet, aval ane melu me mbenane njôan.
Nde beza mbe be nga wôk, a be nga soñe Zambe? Ye sa ba bese be nga kôlô Ejipte Môze a wuluʼu be? 
A beza mbe a nga yaa be nté mimbu mewôm menyin? Ye sa ba be nga bo abé mbe bete mimbim mi nga ku nkôte si? 
A beza mbe a nga kane ngana na, ba ye bo te nyiin awoʼon dé été, ye sa bôte melo bete? 
A bia yene na, be mbe te nguleya nyiin amu ayete minleme dap.
Ajô te, nkoone woñ, a za bo na, éyoñ ngakaʼa ya nyiin awoʼone dé éte é né, môt éziñ ya e be mia a ye yené na, a boya te nyiine de. 
Amu bi nga wôʼô Mbamba Foé avale fe ane bôte bete, ve foé be nga wôk é nji veʼele bo mvolan e be be. Amu éyoñ be nga wôʼô je, be nji nyoñe je a mbunan.
E bia bi buniya, bia nyiin awoʼone te été nde Zambe a nga kobô a jôʼô na: Amu me nga kane ngana ayaa dam été, bia ye kôme yen nge ba ye nyiin awoʼone dam été. Akôsa bo ésaé é nga mane boban a so mbôkaʼa ya si nyô. 
Amu vôm éziñ, e mimfufup mintilan été, e ne njôban e môse zamgbwale na: Zambe a nga woʼone bisaé bié bise e môse zamgbwale. 
A beta jô avale da e mintilan été na, ba ye bo te nyiin awoʼone dam été. 
Nde amu ba be nga taté wôʼô Mbamba Foé be nji nyiine de été amu melo map, ve bôte bevok be ne nkañesane ya nyiine de été. 
A beta telé môs ôfe den, a so ayap e mvus e kalate David bi maneya yen a jôʼô na: nge mia wôʼô tyiñe jé te boone minleme mienan ayet.
A na, nge Yasua a to ve bôt awoʼon Zambe a nga tiñeti, ve a nga ye bo te beta kobô mvus éte ajô môs awoʼon ôfe. 
Ajô te môs awoʼon ôfe ô liʼiya, wo funane môse zamgbwale, mfaʼa bôte be Zambe, 
amu nyô a nga nyiin awoʼon dé été, nye fe a nga woʼon ésaé jé, aval a ne Zambe a nga woʼon énjé. 
E mboʼone ñhe avôle ya nyiin awoʼon te été, nalé ate mbia éveʼela ate a ye bo te dutu môt éziñ e nkuan été.
Amu mejô me Zambe me ne vevee a ngu. Me ne akap, a dañe ékpwelé é ne meyo mebaé. Ma tulan a kui vôm ényiñ a nsisim ba tôban, jaʼane mua me nyôl a foñe bives. Ma yemelan minkômban a minsimesane ya nleme môt. 
Teke nteʼan jôm éziñ ô solô e mise me Zambe. Mame mese me ne soé e mise mé. Mese me bôô kayale asu dé, a nye ate bia ye yalane nye ajô mimboone miangan. Nde amu bi bili beta éwôlô Ntuni, nyô 
a nga tulane yôp, Yésus, Mone Zambe, e mbiane mmemane mbunane ngu. 
E beta ntuni bi bili, a nji bo nyô a kate yem ateʼe dangan. Emien a nga tôbane meveʼele mevale mese ane bia. Ve a nji bo abé . 
Ajô te e nsubaʼan éto njôane ya mvame bebé a ndi minlem, ane bia ye kooban éngôngo a yene mvam , nde bia ye nyoñe mvolan éyoñ ja yian.
E beta ntuni ase a nyoñeban a soʼo e be bôt a ne ntelane ya bo Zambe ésaé asu bôt. Esaé jé é ne na, a ve mimvean a metunaʼa, amu mam abé . 
Amu émien a ne mbômaʼane a meveʼele , a bili ngule ya yeme wôʼô ba be nji yem a ba ba kop. 
Amu nalé a yiane ve metunaʼa ya abé mfaʼa wé émien a mfaʼa bôt. 
Môt a nji yiane ve émiene duma te, ba nyoñe de amu nloon Zambe, aval ane a nga bo mfaʼa Aron. 
Avale te fe Krist a nji ve émiene duma ya bo beta ntuni . A nga nyoñe de e be nyô a nga jô nye na: Ô ne mone wom, den, me biaéya wo, 
avale fe ane njôan ôvoʼo na: O ne ntuni nnôm éto aval ane Melkisédék. 
Nye ate, nté ényiñe wé ya si va a nga bo meyeʼelan a minjaʼan, a beta ntat, a milik e be nyô a mbe ngule ya nyii nye awu. A a nga nyoñ éyalane meyeʼelan, amu nsuan émiene si. 
Mon, aval ane a mbe, amu mintaé mié, a nga yéʼé mewôk a bo njalane be émien. 
Ajô te a nga bo tine nyiane ya nnôm éto e be ba ba wôʼô nye. 
A Zambe a nga yôtane nye beta ntuni aval a ne Mélkisédék.
Bi bili mam abui ya kobô ajô di, a mfaéan éfufup ya été ô ne ayaé, amu mi ne ôteʼetek ya wôk. 
Mi nga yiane bo beyeʼele a so ayab éyoñ. Ve mia beta yi na, be yeʼele mia mame ya atataʼa mejô me Zambe. Amu nalé mi ngenane mi yi ve menyañ, saa benyaa bidii. 
Nyô ase a ngenan a yiʼane menyañ, a se ngule ya tuʼa fase jé é ne zôsôô , a jé é ne ékotekot. Amu a ne nkeñelé mon. 
Ve benya bôtô ba di benya bidii, amu, a mbane ya bo nalé, be mbili ngule ya yemelane jôm é ne abé a ji é ne mvaé.
Ajô te nkelan ôsu a tôñe nyeʼelan wo yiane benya bôtô, te beta baʼalane nyeʼelane mame ya atataʼa ajô Krist. E ne na, nliʼan ajô biwuwua mimboon 
a mbunane Zambe, nyeʼelane ya nduan, mbetane mo, ñwômane miñwuan, a ntyiʼane mejô ya asuʼulan. 
E jam bia ye bo e nde le, nge Zambe a kañese. 
E voʼo bo na, e bôt be nga tame nyoñ éfufup môs éziñ, be tyeʼe mveane ya yôp, be nyoñe ngap ya mfufup Nsisim, 
be wôʼô mvaé ya abui ajô Zambe a mengule ya éyoñ ja zu, ve be kpwelé. 
E ne ayaé na be kôñelan éyoñe baa, e too na ba beta tyelé Mone Zambe élé yôp amu nkôñelane wop wo bo nye jôm ba ta.
Eyoñe si ja nyu mendime me mveñ ja noñ éyoñ ése, a faa biloʼo bia volô, e ba ba bo ésaé si éte, ja nyoñ ébotan jé e be Zambe. 
Ve nge ja viane faa biyo a ndôé, ja ye bo tee mfi, bebé ya yoʼoban a suʼulane diʼiban.
Ve mia, a bôt ma nyeʼe, bia tuʼa buni a jô na, mi ne nya zene, e nyô ya nyian. 
Zambe a nji bo ékotekot. A se ngule ya vuane mboone wônan a nyeʼan mi nga liti asu jôé dé, a bo mimfufub ésaé e melu mvus, a jaʼan a zu kui éyoñe ji. 
Ve bia kômbô na môt ase ya e be mia a ke ôsu a ve ngule ya bi ndi nleme ya meyaé mé a kui suk, 
teke tek, ve vu ba ba nyoñe ngap ya ngakaʼa, amu mbunan a ndi nlem .
Eyoñ Zambe a nga ve Abraham ngakaʼa, amu, e môte mfe a dañe nye a nji bo avale ya na a kane ngana asu dé, a nga kane ngana e be émien 
a jô na: Yaa, ma ye jalé wo a bibotan, ma ye bo wo beta mvoñe bôt. 
Eyoñ Abraham a nga bo mbane ya yange, ngakaʼa é nga tôéban e mise mé été. 
Bôt ba kane ngana a jôé ya môt a dañe bebien. Mfaʼa ya mane bisô, nde be wôʼô kane ngana. 
A zen éte, amu Zambe a kômbô liti bôte bebela ntyiʼane wé, a wôʼô kane ngana. 
Avale te mame mebaé me ne tekaʼatyendé, e mme mete Zambe a se ngule ya laa minsos, ma ve bia beta ngule minlem, bia, e ba be nga liʼi mame mese, amu ngakaʼa ya ndi nlem . 
Ndi minlem éte, é ne bia ane étyé ba telé je besitima ya nsisim , nya ñyemetane, nje ja tulan éndelé yat, 
e vôme Yésus a nga nyiine señe jangan ane asuzoʼo, a too beta ntuni nnôm éto, aval ane Mélkisédék.
Mélkisédék ate, njôô bôt ya Salem, Ntuni Zambe a dañ e yôp, a nga tôban Abraham éyoñ a nga so wosane bejôô bôt a botane nye. 
E jam ôsu e ne na, a beʼe jôé da tinane na, njôô bôt ya zôsôô , a na, njôô ya mvoʼé . 
E nyô a nji bi ésaa nge nyia, nge éndan, nge atataʼa ya melu mé, nge asuʼulane ya ényiñe jé. Ve a ne aval ane mone Zambe, a ne ntuni nnôm éto. 
Tameka yenan abim anen môt ate a né, nye Abraham a nga ve ngap awômô ya abeñe ngabe nsa, nye ki a mbe mvamba. 
Amu e ba ya bone be Lévi ba nyoñ ésaé ntuni , be bili ngule ya nyoñe ngap awômô ayoñ été aval ane metiñ. E ne na e be bobenyañ be ne fe mvôʼô Abraham. 
Ve nye, a nji lañeban e bindane biap, ve a nga bo Abraham na a ve ngap awômô, a botane nye, nyô a mbee mengakaʼa. 
Amu teke bisô bi too na, e nyô ya si e nye a nyoñ ébotan e be nyô ya yôp. 
A e vôme nyô, e bôt ba nyoñ ngap awômô ba wu. Ve nye, ba kañete na, a vee. 
Jam da suʼulan e ne na Lévi, nyô a nyoñe ngab awômô, a nyoñe je amu Abraham e nye a nga kuse nye je. 
Amu a mbe a ngenan a to e nyôle ésaa wé éyoñe Mélkisédék baa Abraham be nga tôban.
Nge ésaé ntuni mvôʼô Lévi é nga ye bo ngume nya mvoʼé amu nje é mbe tine ya atiñ e nga teléban a tôñ avale Mélkisédék, éyoñ a nga yiane toban e mvôʼô Aron. 
Amu ntyendan ésaé ntuni wo tyendé fe metiñ été été. 
A e nyô ntilan wo totebane va wo sôñ, a ne wua ya ayoñe môt a nji tame bo ésaé ataʼa metunaʼa. 
A ne jame ya tuʼa yeme na, Nti wongan a so ayoñe Yuda, e nde Môze a nji tote jam éziñ e fete ntuni e mintilane mié. 
A e ne bebela na, da beta dañe yené ne ngeññ nge ntuni mbok a so, a funaʼane Melkisédék, 
a bo te nyoñ ésaé amu atiñe ya mbialane minsôn, ve amu ngule ya ényiñ é ne te nguleya ndaman. 
E ngaa nyô a veban e be nye avale di:
Wôna, e nnôm atiñ ôsusua ô nga vas amu ô mbe atek a tee mvolan. 
Amu atiñe Môze te ngule ya ve nya mvoʼé . A na, e mbamba ndi nlem a nga veban nye ate bia subu Zambe bebé. 
A jame te e nji boban teke minkale miziñ. 
Amu nkalane minka ô nji boban ésaé ntuni ya ba bevok, ve mfaʼa wé, (Yésus) minkal mi nga boban, e vôm e nga jôbane e be nye na: Nti a nga kane ngana, a aa ye ke bulane mvus mfaʼ ôte, vôm a jô na: Nti a nga kane de ngana a a ye bo te jôbane je; ô ne ntuni nnôm éto. 
E jame te été, Yésus a nga boban éban ya mbamba élat. 
A na, betuni bʼôsu be mbe abui mfaʼa ya tañ amu awu e nga kamane nkean ésaé wop ôsu nnôm éto. 
Ve Yésus a bili éto ntuni nnôm éto, amu a too nnôm éto a bili éto ntuni é ne teke akalan. 
Amu ajô te, a ne ngule ya nyii e ba ba zu e be Zambe amu nye, e nné ane a too nnôm éto, a yeʼelan ajô dap. 
E nga yiane na, bi bi avale beta ntuni te, mfufup, te bijô, teke aton, nkandan a bebo mam abé , mbetane yôb été. 
Nyô a nji bo ane beta betuni befe, e mbe be nga taté bo be vaʼa metunaʼa ajô mam abé map bebien môs ôse, a e ma ya ayoñ. Ve nye, a nga bo jame te éyoñe jia ya biyoñe bise, a mvean émien. 
Eyoñ atiñ da telé e bôt be nji bo ngume mvoʼé beta betuni. Ve éfia ya ngana ja toteban e mvuse metiñ, ja telé e mon a nga boban ngumba nya mvoʼé nnôm éto.
Amu tin ajô bia kobô é ne avale beta Ntuni te, e nyô a nga tabe e mbo nnôme ya éto ntômba e yôb été, 
aval ane mbo ésaé ya nya vômô a ne étyi; a nya nda éndelé, nlôñane Nti émien, saa môt. 
Beta ntuni ase a telébane na, a ve mimvean a metunaʼa. Ajô te e ne mfi mfaʼa wé na a bi jôm éziñe ya ve. 
Nge Krist a nga too si nyô, ve a nji ke ye bo ntuni . Amu e ba ba ve mimvean ane metiñ, be bili éto; 
ve ésaé bôte bete ba bo, é ne asu éveʼela, nkpwase ya benya mame ya yôp aval ane Môze a nga nyoñ abendé Zambe, ane a ye wulu ndaa éndelé. E nga jôban e be nye na: fombôʼô, wo ye bo jôm ése, aval e nga litiban e be wo nkôle yôp.
E ne été na, a ne ésaé ja dañ ja veban e be nye. Amu a ne ntebe zañe ya élat ja dañe mvaé, nje éte ntaʼane mam ô tele mbôkaʼa ya mbamba mintiñetan .
Nge élat ôsu é nga ye bo tee bijô, e ji ye bo ajô na be tyendé je a e ji baa. 
Ane bijô, nde Zambe a jô na: e melu ma zu, nalé Nti a jô, ma ye bo mfefé élat a nda bôt Israél a Yuda.
Saa aval ane ji me nga bo a beésa bap e môse me nga bi be wo a vaa be e si ya Ejipte. Amu bebien be nji yemete ntabane ya élate jame, ma fe me nga liʼi be, nalé Nti a jô.
Amu jina é ne élat ma ye bo a nda bôt Israél e mvuse melu mete, nalé Nti a jô, ma ye futi metiñe mam e ñyemane wob été ma ye tili asimesane dap e minleme miap. Ma ye bo Zambe wop, a ba ye bo e bôte bam.
Môt ase ya be be a ye bo te beta yeʼele môt ba nye be too, nge monyañe wé na: Yeme Nti amu bese ba ye yeme ma, ataté nyô a ne tyôtyoé, a kui nyô a ne anen,
amu ma ye jamé minkobane miap, a ma ye bo te simesan mam abé map.
Eyoñ a kobô ajô mfefé élat, amu a nga bo ji ôsu nnôm. Amu e jôm ja yômbô é ne bebé ya bo momo.
Elat ôsu é nga bili metiñ asu nkañan a nda bisulane ya si nyô. 
Nda éndelé é nga lôñeban, e nyô ôsusua e vôm a ne étyi, e vôm ébi éfufup é mbe, tawôlô a fembé mimvean. 
Wôna e mvus éndelé évok, nda éndelé fe babone je na, e nyô ja dañe dañ étyi, 
é bili jôm ba diʼôlobinda mboon a or, a éwolo élat ése ñyañane or. Ewolo te été, vieʼe or ô nga bili maan, ntum Aron ô nga samban e be tawôlô ya élat. 
Ewolo yôp, bitôtoʼo bitétéa bi nga buti vôm ba ve metunaʼa ya abé a éjijine jap. Bi se ngule ya liti ayôme mam ese va. 
Eyoñ mana mese me maneya kômban, betuni be wôʼô ke vôm a ne étyi éyoñ ése a bo ésaé jap. 
Ve mfaʼa nda éndelé baa, beta ntuni étam, mbu ôse, nye a wôʼô nyiine vôm a dañe dañ étyi na, a ve metunaʼa mfaʼa wé émien a mfaʼa bôt. 
Mfufube Nsisim a nga kômbô liti na, zene ya vôm a dañ étyi é ngenane te tame litiban, nté nda éndelé ôsu é ngenan. 
Jame te é ne éfunan ja liti na mimvean a bityiʼa betuni ba liti asu Zambe bi se nguleya kui bôt ba ve bie e nya étéé a yiane mone môte ya nleme wop. 
Mam mete me ne mebendé ya minsôn, me nambeʼe ve bidi, menyu, mewoban mevale meva, mme ba yemete bôte na be bo, akekui mfefé nkômane mam wo ye boban.
Ve Krist a nga zu ane ntuni nnen ya akum da zu; a nga tulan e tabernakel a dañ anen a dañe fe abeñ, e nye a nji ke lôñeban a mo me môt, nalé a ne na e nyô a nji bo nyô ya ntéane biôme wu; 
a nga nyiin éyoñe jia ya biyoñ bise e vôm a nʼétyi, saake a metyi beyôme bikela nge ma bone benyak, ve a metyi mé émien. 
Amu, nge metyi beyôme bikela a beyôme benyak asub étoñe ngale nyak, e mme ba miam e nyôle ba be ne mvin, ma tune be na be bo mfuban e minsôn, 
kô fé metyi me Krist, nyô a nga ve émien teke ayeñe be Zambe a Nsisim ô too nnôm éto, ma ye fubu mone môte ya nleme wongan mfaʼa biwuwua mimboone na bi saane vevea Zambe!
Ajô te nde Krist a ne ntebezañe ya mfefé élat, amu awu dé e nga boban ane ngôtô ya mintyamane metiñ mi nga boban éla ôsu; nalé ate ba Zambe a nga loon ba ye nyoñ akum e too nnôm éto, e nde a nga ve émbéé ngakaʼa. Be ne nguleya nyoñ akume te amu awu w nga boban a kôté bôt a bikobe biap be nga bo éyoñe te be ngenan éjôé ya élat ôsu si. 
E vôme kalate élik a né, da yiane na e litibane na nyô a nga bo nye a wuya. 
E ne bebela na kalate élik a se nguleya bo ésaé nté ôse nyô a nga bo nye a ngenan a vee. 
Ajô te élat ôsu ébien é nji ke bo ésaé te na metyi me taté kui. 
Osusua, Môze a yôtan ôsu bôte bese, mebendé avale me mbe ntilan e kalate metiñ. Wôna a nga nyoñe metyi me bone benyak a mendim, a miame bie e kalate metiñ e nyôle bôte bese, a belaʼan abua izôp a évele léñ. 
A nga jô na: Jôme ji é ne metyi ma yemete élate Zambe a nga bendé mia na mi baʼale. 
Môze a nga miame fe metyi e nda éndelé a e biôme bise ba belane bie asu nkañan. 
Ane metiñ ma jô, bebé na jôm ése ba fubu je a metyi: nkulane metyi momo, njamane fe momo. 
Bifunan bebebela ya yôp nne be nga yiane tuneban avale te. Ve bebebela bebiene ya yôp ba yi bityiʼa bia dañ abeñ. 
Amu Krist a nji ke nyiin e vôma étyi a ne nlôñan bôt, nyʼate a nga ye bo foʼo vʼéfunane ji é ne nyaa. A nga nyiine yôb ebien, e vôm a litiban éyoñe ji ôsu Zambe asu dangan. 
E be beyude ntuni nnen a nyiin éyoñe jia mbu ôse e vôm a nʼétyi a bili metyi betit. Ve Krist a nji ke nyiin asu ya ve émien abui biyoñ. 
Nge nalé wôna a nga yiane tôban minjuk abui biyoñ ataté ntéane si. Bebela a ne na a nga yené éyoñe jia ya biyoñe bise, éyoñe biyoñ bi ntoo bebé ya man, asu ya vaa abé a mvean émien ane étyiʼa. 
Môt ase a ne ntelane na a wu éyoñe jia, mvus éte, a nga yange ntyiʼane mejô Zambe. 
Avale te fe Krist a nga veban étyiʼa éyoñe jia, asu ya vaa abé bôt abui, a ye yené éyoñe baa, saafe asu ya vaa abé , vʼasu ya nyii ba ba yange nye.
Metiñe beyude me nji bo njalan a nya éveʼela ya benya biômô. Me ne ve nsisiñe ya mbamba be mam ma zu e melu ôsu. Me voʼo bo ba ba subu Zambe bebé nya mvoʼé . Me ne bo de aya a metunaʼa me ne éyoñ ése ve avale da, a ma vebane mbu ane mbu? 
Nge ba ba kañe Zambe avale te be nga ye bo mfuban éyoñe jia mfaʼa ya minkobane miap, ve be nga ye jôʼé mveane metunaʼa. 
E jam e né e ne na metunaʼa ma volô bôt na be simesane mam abé map mbu ane mbu. 
Amu metyi beyôme bikela me se ngule ya vaa mam abé . 
Amu ajô te Krist éyoñ a nga nyiine si nyô, a nga jô Zambe na: ô nji kômbô étyiʼa, nge mvean; ve ô nga ve ma nyôô.
Ô nji kañese mvean ba diʼi ngumba, nge bityiʼa asu abé .
Eyoñe me nga jô na: Ô lôô, ma zu, e mvulekane kalate été, e ne ntilan ajô dame na, asu ya bo nkômbane wôé, a Zambe.
A taté jô na: ô nji kômbô a ô nji kañese nge bityiʼa , nge mimveane ya mefup, nge mimvean ba diʼi ngumba, nge bityiʼa asu abé mbie bia veban ane metiñ ma jô. 
Wôna a jô na: Tame yen, ma zu asu ya bo nkômbane wôé. Nalé a ne na a tyam nkañan ôsu a telé wu baa. 
E nne bi nga tuneban a zene ya nkômban ôte a mveane nyôle Yésus Krist éyoñe jia ya biyoñe bise. 
Ntuni ase a tebe tetele môs ôse a bo bisaé bié, a ve avale metunaʼa da mbane mban, mme mete me se nguleya vaa mam abé . 
Ve nye, éyoñ a maneya ve susuʼa metunaʼa ése, a tabe si mbo nnôme Zambe nnôm éto. 
A taté éyoñe te, a yange na besiñe bé be silibane si a bo ételé mebo jé. 
A zene ya avale metunaʼa étam a nga bo ba a nga fubu ngume nya mvoʼé nnôm éto. 
Jame te nde Mfufup Nsisim a kate bia. Amu éyoñ a maneya jô na:
élate ji nje ma ye lat a be e mvuse melu mete. Nti a nga kobô na: éyoñ ma ve metiñe mam, ma ye tili me e minlem a asimesane dab été.
A ma ye bo te beta simesane mam abé map.
Amu vôme njaman wo yené, be nji beta bo mimvean amu abé .
Ajô te, a bobejañ, amu bi mbili nya ndi nleme ya nyiine vôm a ne étyi amu metyi me Yésus, 
bi bili mfefé zen a nga yoé bia, wo tulan éndelé zañ, e ne na, e nyôle jé. 
Amu bi bili éwôlô ntuni ntelane nda Zambe, 
e nsubaʼane ñhe bebé e be Zambe a minlem mi ne tee meduʼan, a nya mbunan a minleme mfuban teke bijô e mone môt ya nlem été a menyôl me ne nsôban a mfubane mendim. 
E ntukaʼa biane ndi minleme jangane ngu amu bia buni na, Zambe a ne nyô a tôé mintiñetane mié. 
E mombaʼan, wua asu ba bevok, a volan, a liti nyeʼan a mboone mam me ne mvaé. 
E mboʼone te jôʼé fulu ya sulane vôme wua aval ane ba bevok ba bo. Ve bia yiane leban, a dañedañ na mi lôô e môse Nti ô ntoo bebé.
Amu nge bia vañe bo abé éyoñ bi maneya yeme benyaa mejôô, metunaʼa mefe ajô abé me nji fe bo. 
A liʼi foʼo bia ve angôndô ntyiʼane mejô a ayôñe nduan da ye diʼi bikangekange. 
Ye môt éziñ a tyame metiñe me Môze? Teke nkoon éngôngo nge bengaa bebaé ba boʼolô, a ne foʼo nye ve awu. 
Abime mbia ayaa avé, éyoñ mia tuʼa simesan, da ye yiane nyô a tibi Mone Zambe a mebo éyoñ a ndaman metyi ya élat, e mme mete a nga tuneban a me, a biasé Nsisime mvam ? 
Bia yeme de, nyô a nga jô na: Akunaʼa e ne éndam, ma ma ye yaʼane bôt! A na: Nti a ye tyiʼi bôte bé mejô. 
E ne angôndô ya ku e mo me vevea Zambe. 
Simesaʼane binyiñe bienan e melu mvus. Angôndô adit a mintaé mewosan mi nga jibi éyoñ mi maneya bi éfufup. 
Eyoñ éziñ mi nga wu meta a ékpweʼele, éyoñ éziñ mi fulan a ba ba tôbane mame mete. 
A mi nga nyoñe ngap mintaé, mimbôk, a kañese jañele akume denan a mevak a ndi nlem na mia ye nyoñ akum da libi da dañ abeñ. 
Te jañelane ndi minleme jenan, é bili beta be maʼan. 
Da sili na mi bi abui njiban nde mia jalé nkômbane Zambe, a nyoñe jôme ngakaʼa. 
A liʼiya ve ôyôme nté wôna, nyô a zu a ye so. A aa ye ke langan. 
E zôsôô môte wom a ye nyiñ a mbunan. Ve nge a bulane mvus, nleme wom wo ye bo te yene nye mvaé.
Ve bia, bi nji bo ba ba bulane mvus a sup, ve ba ba buni amu nyiane ya minsisime miangan.
Mbunan ô ne teke bisô ya jôme môt a too je ndi nlem , ô ne ñyenane ya yem e nlem été na, jôme te é ne, jaʼan é nji yené a mis 
Mbunan ñwô ô mbe bemvamba ya melu kôa ngaa e be Zambe.
Amu mbunan bia yeme na si nyô é nga téban a njôane Zambe. Amu nalé, e ne été na, tine ya biôm bia yené é nji bo e be biôm bia yené a mis. 
Amu mbunan Abél a nga ve Zambe bityiʼa bia dañe mvaé a dañe mimveane mi kaéñ. A amu wô, nde a nga kalebane na a mbe zôsôô , a Zambe a nga seʼe mveane wé. A amu mbunan ôte, akôsa bo Abél a wuya, ve a ngenan a kobôʼô.
Amu mbunan Enok, a nga nyoñeban e yôp a saʼale awu, be te fe yene nye, amu Zambe a nga nyoñe nye. A ngenane te nyoñeban e yôp, a nga bili ngaa na, a mbe mvaé e mise me Zambe. 
Amu nyô a subu Zambe bebé a yiane buni na, a ne, a na, a yaʼane ba ba jeñe nye.
Amu mbunan Noé, éyoñ a nga nyoñe foé Zambe mfaʼa mam me ngenane te tame yené, a nga semé je a lôñe ark ya nyii nda jé. Ane a nga ve si nyô mekua, a suʼulane bo nyoñe ngap ya zôsôô a so amu mbunan.
Amu mbunan, nye Abraham a nga yebe nloon, a nga bo mewôk a ke e si a nga yiane nyoñ ane ngap. Ane a nga ke, te yem mfaʼake. 
Amu mbunan a nga tabe ane nneñ e si ya ntiñetan, a tabe nda éndelé baa be Izak a Yakob, be ébe benyoñe ngap ya ngakaʼa éte. 
Amu a nga yange nlam ñwô ôte nyô a nga bôôé mbôkaʼa ya été, a ne Zambe émien.
Amu mbunan, Sara, nye fe, akôsa bo nnôm, a nga bi maʼa ya beta biaé mvoñe bôt, amu a nga tabe ndi nlem e be nyô a nga kaʼa nye je. 
Amu ajô te fe bizuʼu bi bôt, aval ane ateté ya yôp, tekeʼalañé, avale fe ane nselek ô nee e nsaʼa mañ, bi nga so e be môte wua, valé nye ke a ntoo ane mbim.
Bese be nga wu be buniʼi, be ngenan te yene ntôébane ya e mam me mbe be nkaʼan. Ve be nga yene me a sôô me ôyap, a yeme fe na be mbe beyeñ a bewulu dulu e si nyô. 
Amu e ba ba kobô avale mame te ba liti ne ngeññ na ba jeñe si é ne énjap bebien. 
A nge be nga ye nyamete nyô be nga so, be nga ye fe bi éyoñe ya beta bulan. 
Ve ba dañe kômbô si ja dañ abeñ, e nyô ya yôp. Ajô te Zambe a nji wôʼôson ya lobane Zambe wop. Amu nalé, a kômeya be nlam. 
Amu mbunan Abraham, éyoñ a nga veʼeleban, a nga ve Izak ane étyiʼa, atyiʼi mone dé, a to ke na, a nga nyoñ mengakaʼa, 
a be nga jô nye na: E be Izak nye mvoñe bôt ja ye so e be wo. 
Jaʼane ñwuan, ôsimesan wé été a nga buni na Zambe a ne ngule ya wômôlô nye, ane a nga beta bi mone wé, aval ane a nga simesan. 
Amu mbunane fe, Izak a nga botane Yakob a Esô ajô mame ya e melu ôsu. 
Amu mbunan Yakob a mbeme wu, a nga botane mon ase ya bone be Yôsep, a yeʼelaʼan, a yeʼe e sôsoʼo ntum wé. 
Amu mbunan, Yôsep éyoñ a ntoo bebé ya wu, a nga simesan ajô nkôlane bone be Israél a ve be abendé ajô bivese bié.
Amu mbunan Môze, éyoñ a bialéya, a nga solébane ngon éla e be bebiaé bé, amu be nga yene mone wop a to abeñ te ko atiñe njôô bôte woñ. 
Amu mbunan Môze, éyoñ a nga bo nya môtô, a nga ben a lobaʼane mone ngone Faraoñ, 
a nga top ñwuan ékpweʼele baa be bôt be Zambe a dañe na, a vôman abé été étun éyoñ. 
A nga yene nsilibane si Krist ane akum da dañ a lôte bitôtoʼo bi mame ya Ejipte. Amu e mise mé me nga beme ve maʼan a ye nyoñ. 
Amu mbunan a nga kolô Ejipte te ko ayaa njô bôte woñ, a, aval ane môt, nyô a ne te yené, a nga tebe ne bip.
Amu mbunan a nga jem abôʼô Pak a mmiamane metyi, ane ñwôé bôt a ye bo te nambe mintôle mi bon be Israél. 
Amu mbunan, be nga dañ évele mañ ane ba wulu nkôte si, ve éyoñ bôte ya Ejipte be nga veʼele dañ, be nge nyoñ été. 
Amu mbunan, mimfin ya Yérikô mi nga ku éyoñ be maneya tyiñelane mie tañe melu zamgbwa. 
Amu mbunan, Rahab minga bijabô a nji wu ébaman a bebiasé Zambe, amu a nga solé beloé si ya Israél.
Ma ye beta jô aya? Teke éyoñe ya taʼasan ayôme mam ese, ajô Gédéoñ, Barak, Samson, Yefté, David, Samuel a bekulu mejô, 
ja jembane ma, e mbe bete, e ntee mbunan, be nga nyoñe mesi, a yemete mboone zôsôô , a yene ntôéane mengakaʼa a mise map, a dibe menyu bengbwengbwem, 
a dime ngule nduan, a fame akap nkpwaté mekôn. Be beta nyoñe ngu e mvus ôkon a yené miñyôyok a bewosan. Be titane minsamba mewosan bejin. 
Binga be nga beta bi e bôt bap be nga wu amu ñwôman. Ve bevok be nga ben nkôtan a jibi awu, amu be nga kômbô ñwôman wo dañe mvaé mvaé. 
Bevok avale da, be nga jibi meveʼele mi ékpweʼele a minkasa, e ma me nkaʼane ngataʼa a nda mimbôk. 
Be nga lumbane mekok a siʼiban a zik. Be nga wôéban a njian ôtyeñ. Be mbe bewulu dulu, be beʼe mengômesane bikôp mintômba nge mimvot mintômba. Be nga wu ékpweʼele a étibelaʼa. Enyiñe si é nji yiane be. 
Be nga ke ba ndeñ nkôte si a e minkôle yôp, e mekôme yôp a e mimbile mi si. 
Bese, nge be nga bili mbamba nkañete, a mbe mbunane wop, valé be ngenane te bi e mam me mbe be ntiñetan. 
Amu Zambe a nga kôm e mam ma dañe mvaé e mfaʼa wongan, a nga bo te kañese na be bo ngumba mvoʼé étam, tee bia be be fufulu.
Ajô te bia fe, amu bi ne mbômaʼane a abime abui bengaa te, e ñwuʼane mbeʼe ôse a abé da bômane bia e si, a mate mbi a njiban ôse ya meveʼele me ne bia mveban, 
bi lôbôʼô nyô a ne atataʼa ya mbunan wongan a nyô a kee wô e vôme ya jaléban, e ne na, Yésus. Nye ate a nga ben mevak me mbe nye ôsu a jibi Krôa, a biasé ôson, a suʼulane tabe éto njôane Zambe. 
Yaa, mi simesaʼane nyô a nga jibi abime mewosane te mfaʼa wé e señe bebo abé , ane a ne bo te liʼi mia ntyaʼan a nyôle ne botok. 
Mi ngenane te jibi a kui nkulane metyi: éyoñe mia wosan abé . 
Mi vuaneya ntômôlan ba tômôlô mia ane bone na: a mone wom, te biasé nlebane Nti, te bili atek éyoñ a komekane wo.
Amu Nti a lep e nyô a nyeʼe, a yaa e mon ase a nyoñ mfaʼa wé émien.
Amu ajô ya nyeʼelan nde mia jibi de mintaé. Zambe a bo mia ane bon . Mone mbé nye ésaa wé a ne te lep? 
Nge mia bo te nyoñe ngab melep ane bon , wôna mi ne bone mejian , saa benya bonô.
Bi nga bi bebiaé bangane ya minsôn, ane beyeʼele bangan be bôme bia, abim avé bia yiane wôʼô Esaa ya minsisim, a nyoñ ényiñ e be nye? 
Mfaʼa wop a mbe ajô ya étun éyoñ, aval ane zôsôô wop a mbe, nde be nga lebe bia. Ve mfaʼa wé a ne mfi wongan, mfaʼa ya kôôé bia étyi jé. 
Eyoñ bia nyoñe melep , bia ye yen été été na, a ne jam ôlun, saa mevak. Ve melep me wôʼô suʼulane ve ba ba nyoñe me ébuma ya mvoʼé , a e ji zôsôô . 
Betaʼane mo menan me joléya e yôp a bo ngu, a meboñe menan ma nyeñeban. 
Boʼone zene mebo jenane zôsôô , nalé ma ye bo te yemele, ve yet.
Vaʼane ngule ya tabe bôte bese mvoʼé , a bo mfuban , nge nalé momo, teke môt a ye yene Nti. 
Mombaʼan, môt éziñ a za sube mvame Zambe. Nkañ éziñ ô ne ayô ô boʼo te faa e zañe jenan, amu zôʼé ja ndamane nsamba bôt. 
Mombaʼane na, môte bijabô a bo te yené e be mia, nge ndaman étyi; aval ane Esô, nye a nga kuan éto ntôle jé, amu éyaseyas ésua mfiañe jia. 
Amu mia yeme na, éyoñ a nga beta kômbô nyoñ ébotan, a nga sup, a teke zen éziñ ya tyendé mfaʼa wé é nga yené, akôsa bo meyeʼelan a nyône wé.
Mi nji ke subu bebé e nkôle be mbe nguleya nnambe ô yôñe nduan, teke dibi, teke ôkôs, 
teke nloñane toñ, teke ñyôtane minkobô avale ba be nga wôʼô wô be nga sili na be bo te beta tote be vʼéfia jia. 
Amu be mbe te ngule ya jibi abendé e te na: Jaʼane ve tit nje ja ye nnambe nkô, ja ye wôéban.
A jame te e mbe étua angôndô avale Môze a nga kui vôme ya jô na: Ma wôʼô étua angôndô a fôʼôban. 
Ve mi subuya nkôle Siôñ bebé a nlame vevea Zambe, Yérusalém ya yôp e be bizuʼu beéngele, 
nsulaʼan abôʼô mintôle mi bon , mbe môé map me ne ntilane yôb été e be Zambe, ntyiʼi mejô ya bese, a minsisime bezôsôô be bôt be maneya bobane nya mvoʼé . 
E be Yésus, ntebe zañe ya mfefé élat, a metyi me nga kui, ma beta kobô mvaé a lôte ma me Abél.
Tabaʼane ntyele ya bene wôʼô nyô a kobô mia. Amu nge be nga bo te saʼale melep , éyoñ be nga bene wôʼô nyô a tyeñele be si nyô, kô fé bia ye bo te saʼale melep , nge bia bo te wôʼô nyô a kobô bia e yôb été? 
Nyô tyiñe jé é nga fôʼô si a kobô de na: A liʼiya éyoñe jia ja suʼulan, ma ye fôʼô, saa ve si étam, ve nalé fe yôp. 
Mejô mefe ma beta liti na, e biôme bise bi ne ntéan bia fôʼôsan, bia ye vas. Nalé jôm é ne te fôʼôsan ja ye tabe. 
Amu bia nyoñ ayoñ e ne te fôʼôsan, e ntukaʼa biane mvam éte. Amu mvam éte, e mboʼone Zambe ésaé a éjoté nyô a woñ aval a ye yene mvaé. 
Amu Zambe wongan a ne nduan ja diʼi.
Nyeʼan ane bobenyañ ô yenéʼé zañe jenan. 
Te vuane mbamba nyoñane bôt. Amu a wô, bôt bevoʼo be nga nyoñ beéngele menda map, be te yeme nalé. 
Mi simesaʼane ba be ne nda mimbôk, aval ane nge mia bebien mi ne mimbôk, mia be be. Simesaʼane fe ba ba wu ékpweʼele, aval ane nge mia fe le mia tôban ékpweʼele. 
Aluk e bii ésemé e be bôte bese, a énoñ aluk é boʼo te mvin. Amu Zambe a ye tyiʼi bôte bijabô mejô a bebo mejian .
O zañe moné ô boʼo te jôô mia. Vaʼan abime mi bili, amu Nti émien a nga kobô na! Teke me yeʼe suu mia étam, teke me yeʼe liʼi mia!
Amu ajô te, a ndi nlem ése, bi ne jô na: Nti a ne mvolane wom, maa ye ko jôm éziñ woñ, môt a ye bo me jé.
Simesaʼane beliti zene benan be nga kate mia mbamba foé. Fombaʼan asuʼulane ya binyiñe biap. Vuane mbunane wop. 
Yésus Krist a ne avale da angôʼé a den. A ye tabe nalé nnôm éto. 
Te yalane feñ amu abui miñyeʼelan mia so atan. Amu e ne mvaé na, nlem ô bi ngu a zene mvam , saa a bidi; mbie bite bi nji bo mvolan e be ba be nga baʼale a tôñe mezene mete. 
Bi bili ataʼa metunaʼa, nde bebo bisaé ya été be nji bi ngule ya nyoñe bidi biap été. 
Amu minsôn betit mmie beta ntuni a wôʼô kee metyi vôm a ne étyi mfaʼa metunaʼa ya abé mia diʼiban e nlam atan. 
Amu ajô te Yésus, mfaʼa ya fubu ayoñ a metyi mé, émien a nga wôʼô mintaé mbé ya nlam atan, a beʼe ôson wé, 
e nkuane atan ya nlam a tôbane nye, bi beʼe ôsone vié. 
Amu bi nji bi nlam ô too kom e si va. Ve bia jeñe nlam wo ye zu. 
Amu nye, e mvaʼane Zambe étyiʼa nkañan éyoñ ése, nalé a ne na ébuma ya biyaé. 
Ve da vuane mbamba mimboon a akap, amu avale mimveane te nde Zambe a yene mvaé.
Mi vaʼa betebe ôsu benan mewôk a tabe e njôane wobe si. Amu ba mombô éyoñ ése ajô minsisime mienan, 
nde ba ye yalan ajô ya été. Boʼone na be bo jame te a mevak, saa a ntat, nalé a ye bo teke mvolan mfaʼa wônan, yeʼelan ajô dangan. Amu minleme miangan mi ne foʼo mfuban , a nkômbane ya wulu ane da yian éyoñ ése. 
Boʼon, ma sili mia de éyoñ ése, nde ma ye jiʼa suuban a zu e be mia.
Nde Zambe ya mvoʼé , nyô a nga vaa beta mbaʼale mintômba miñwuan a metyi mʼélat é too nnôm éto, Nti wongan Yésus, 
a vaʼa mia ngu e mfaʼa jam ese e ne mvaé na mi bo nkômbane wé, a boʼo be bia e mam a yene mvaé amu Yésus Krist nyô a nee duma nnôm éto a nnôm éto. Amen! 
A bobejañ, ma sili mia na, mi jibi mejô ma lebe mia ma, amu ma te tili mia ômes ômes. 
Yemane na monyañ wongan Timôté, be suuya nye. Nge a jiʼa so, ma ye zu yene mia bia nye nsamba. 
Bataʼane ma betebe ôsu benan bese, a mimfufube mise. E ba ya Italie ba batane mia. 
Ma, Yakob, mbo ésaé Zambe a Nti Yésus Krist, ma tili meyoñ awôm a mebaé me ne mmialan e yôbe yôp. Mbôlané!
A bobejañ, nyoñane meveʼele mese ma kui e be mia a mbamba nlem , 
mi yeme na, e meveʼele mbunane wônan wo tôbane me, ma kôʼôlane njiban. 
Ve na, njiban ô boʼo ésaé, nde mia ye bo nya mvoʼé a njalan, teke jam éziñ e ne abé be mia.
Nge feʼe ja jembane môt éziñe ya be mia, a jakéʼé je Zambe, nye a ve bôte bese tyiʼibi tyiʼibi, te minkomekan, ja ye vebane be nye. 
Ve a jakéʼé a mbunan, teke bone bisô biziñ. Amu e môt a sôan, a funane ntyôa mañ, ñwô évuñulu ja tindi.
Môt avale te a boʼo te veʼe feʼe na, Nti a ye ve nye jôme si jôme ka.
Amu a ne môt a nee nleme nkaban, nyô a yeñelan.
E monyoñ a ne nzôzoé a yene mvaé éyoñ a betebane yôp, 
a nkukum avale da, éyoñ wo silibane si. Amu a ye lôt aval ane same ya afup. 
Amu éyoñe jôp e tôôya, ayôñe dé da kôtô bilok, sam é koo, a abeñe dé ya yen a mis é mané. Avale dada nkukum wo ye jañ e zañe ya bisaé bié.
Ebotan a e môt a jibi meveʼele , amu na, éyoñ a kabeya, a ye nyoñ ékate duma ya ényiñ é ne ntiñetan e be ba ba nyeʼe nye. 
Môt éziñ a boʼo te jô, éyoñ a tôbane meveʼele na, meveʼele ma so ma be Zambe. Amu Zambe a voʼo bo abé , nalé fe émien a voʼo veʼele môt. 
Môt ase a tôbane meveʼele amu minkômbane mié émien mia duʼu nye, a dutu nye. 
Eyoñ nkômban ô nyoñeya abum, wo biaé abé , a éyoñ abé e tôlôbôya, da suʼulane biaé awu. 
Te duʼuban, a bobejañ ma nyeʼe. 
Mfañe mvean ôse, a nya das ase, bia so yôp, e be Esaa bifufup, nye a ne teke ntyendan nge nsisiñe ya nkôñelan. 
Amu mbamba nkômbane wé, a nga biaé bia a benya mejôô ya anyu dé, nde bia ye bo bembômô ya mintéane mié.
Simesaʼan ajô di a bobejañ ma dañe nyeʼe, môt ase a boʼo avôle ya wôk, ve ôteʼeteʼe ya kobô a ôteʼeteʼe ya yaa. 
Amu ayaa môt e nji jalé nkômbane Zambe a ne zôsôô . 
A na, vaʼane mvin ése a nkpwala ôse wo nemban. Nyoñane mejô me ne mbéane be mia a évôvoé nlem , mme me ne ngule ya nyii binyiñe bienan. 
Ve boʼone bôt ba bo mejô, saa ve bewôʼétam, mi za duʼu miabebien. 
Nge môt a wôʼô mejô, ve te bo me, a funane môt a yen asu dé a nga bialé de e ngobé 
A mane yen émien, a kelé, été été, a vuane jôm a funane je. 
Ve môt a beme mis e mbamba atiñ , e di ya éto beti a tôñe de, saa ve ñwôʼan étam, ve bo ane da yeʼele, môt ate a ye yene mvaé ya mimboone mié. 
Nge môt éziñ a buni na a ne mbuni Zambe, ve te bi ôyeme vié ngbwak, a duʼémien, mbunane wé ô ne zesé. 
Nya mbunane a ne mfuban a tee ayeñ, asu Zambe Esaa, nye nyô: njomane bobenyui a minkus e minjuʼu miab été, a nsaʼalane si nyô asu ya bo te bili mvin.
A bobejañ, te bundane mbunane wônan mia buni étôtoʼo Nti wongan Yésus Krist a nsémane mingumba mi bôt. 
Bi tame jô na, nsulaʼane wônan été, môt a nyiin, a beʼe bilondo bi or, a too mbamba njaan, mfe ki a nyiin, a too mbubua, a beʼe bekuleba. 
Nge mia dañe semé môt a beʼe abeñe ngômesan, a jô nye na: Wo, tabeʼe mbamba éto nyô, a jô mbubua na: Tebeʼe tetele, nge na: Tabeʼe valé e vôme ma telé mebo mam! 
Ye mi nji liti nsémane mingume mi bôt? Ye mi nji bo betyiʼi mejô ba fase mam ane bewôé bôt? 
A bobejañ ma nyeʼe, vôʼôlan, ye sa Zambe nye a nga top e bôt be ne mimbubua e mise me bôte ya si nyô a bo be minkukum e mbunan, a bo be benyoñe ngabe ya éjôé a nga baʼale ba ba nyeʼe nye? 
Ve mia, mi vaaya mbubua éjijine jé. Ye sa minkukum e mmie mia tibili mia? E mbe fe ba ke ba woʼotô mia e meba mejô? 
Ye sa mbe ba ndaman étyi ya mbamba jôé ba loone mia? 
Yaa, nge mia bo atiñe njô bôte mewôk, aval ane e ne ntilane, na: Wo ye nyeʼe môt a ne wo bebé ane wo nyeʼe womien, mia bo mvoʼé . 
Ve nge mia semé mingume mi bôt, mia bo abé a atiñ da ve mia mekua, ane betyame metiñ. 
E ne été na, nge wo baʼale metiñe mese, ve ô tyame da, ô nto ntyame mese. 
Amu nyô a nga jô na te bo mejian , a nga jô fe na: Te wôé môt. A nge ô nji bo mejian , ve wo wôé môt, ô ntoo ntyame metiñ. 
Kobaʼan a bo aval ane bôt be ne nloone ya tyiʼibane mejô a atiñe ya éto beti. 
E ne na: Ntyiʼane mejô ô ne njet e be nyô a nji koo bôt éngôngo. Nkoon éngôngo wo vini ntyiʼane mejô.
A bobejañ, da volô jé na môt a jô na, a bili mbunan ve mimboone momo? Ye mbunan ô ne nyii aval éyoñe te? 
Nge monyoñ, nge ka, be nji bi jôme ya jaé a jôme ya di mimôse mise, 
a môte wua ya be mia a jô nye na: Kele mvoʼé a tabe vôm a ne ayôñ, ma tame fe wo mbamba ndian, ve te ve nye jôme ya nyiñe je, da volô jé? 
Avale te fe mbunan, wô étam étam, tee mimboon, ô ne ñwuan étame jé été. 
Ve môt éziñ a ye jô na: Wʼô bili mbunan, me ki mimboon. Litiʼi ma ndeme ya mbunane wôé, teke mimboon, ve me ma ye liti wo ndeme ya mbunane wom amu mimboone miam. 
Ye wo buni na Zambe a ne ve wua? Wo bo mvoʼé ! Mimbia minsisime fe mia buni nalé a mia nyeñeban. 
A éngôngole môt, ye wo kômbô foʼo yeme na, mbunan ô ne teke mimboon ô ne momo? 
Ye Abraham ésaa wongan a nji lañebane zôsôô amu mimboon e vôm a nga beté mone wé Izak ataʼa metunaʼa yôp? 
Ke ô lôô na, mbunan ô nga bo ésaé fufulu a mimboone mié, na Mimboon mi nga yemete mbunan, 
a ntilan wo jô na: Abraham a nga buni Zambe, a jame te e nga lañebane nye ane zôsôô a nga tôéban, a a nga lobane na mvôé Zambe. 
Mi lôô na zôsôô a so môt mimboon saa ve mbunan étam. 
Avale te fe Rahab, minga ébamba, ye a nji lañebane zôsôô amu mimboon vôm a nga nyoñe belooé si, a bo na be bulane zene fe? 
Ajô te, aval ane nyôl é ne tee mvebe é ne ñwuan, nalé fe mbunan ô ne teke mimboon ô ne ñwuan.
A bobejañe bam, te boone beyeʼele abui, amu mia yeme na ntyiʼan ajô wongan wo ye dañe bo ngu. 
Amu bia bese bia kob abui. Nge môt éziñ a bo te kop a nkobô, nyôlé a ne étua mbamba môt, nyô a ne nguleya bi ngume nyôle wé ngbwak. 
Nge bia tiñeti bityé e menyu bikabela na bi wôʼô bia, bi jôôya fe ngume nyôle wop. 
Fombaʼane fe be sitima, abui anen be né, abime ngul ôkôs wo jimbi be ô né, ve ba liti be zen ba yiane ke a ôyôm ngap. 
Avale te fe ôyem, ô ne ôyôme ébuʼa, ve ô ne nguleya tametane na wo bo beta be mam. Fombaʼane fe ane ôyôme nduan ô wôʼô diʼi beta afan. 
Oyem ô ne fe nduan, si abé . Oyem ô ne ébuʼa jia ya nyôle jangan, ñwô wo ve ngume nyôle wongan ôse mvit a diʼi ngum ényiñ wongan ôse. A ôbien, ô ne ndiʼan a nduane ya étôtôlan. 
Môt a bili nguleya tooé mevale me biôme mese ngbwak, betite ya fé, anon, betite ba woñ a kos. 
Vʼôyem, môt a se nguleya tooé wô ngbwak; ô ne abé , a wo fôʼôsan éyoñ ése, njalan ne lut a nsul wo wôé. 
Ñwô bia botane Nti a Tate, ñwô fe bia yoʼé wô bôt be ne ntéan a éveʼela Zambe. 
Anyu daa da nde bibotan a biyoʼé bia so. A bobejañ, e nji yiane bo nalé. 
Ye anjeñe da da kuli évôvoé a ayôle mendim? 
A bobejañ, ye figié a ne wum ôlive nge ndiʼi woone ke e wume fige? Anjeñe mendim me bili nku, e se ngule ya kuli bivôvoé mendim.
Za a ne fek a atyeñ e zañe jenan? A litiʼi ndem e mbamba ntabane wé été, e mboone mame wé été a nsuane émiene si a fek. 
Ve nge minleme mienan mi ne njalan a mbia éviele a nsisime mesengan, te boone mebun a viane ndeñele bebela e minsose mienan été 
feʼéte é nji so e yôp; é ne nyô ya si nyô, nyô betit, nyô Satan. 
E ne été na, éviele a nsisime mesengan bia soo nzametane mam a abé mevale mese. 
Ve feʼe ja so yôp, ôsusua, é ne mfuban , évôvoé, mvaé, ja late bôte ngbwa, ja ko éngôngo, ja wume mbamba bibuma, teke ôbangam nge bebaduʼu. 
Ebuma zôsôô ja béban e mvoʼé été asu ba ba jeñe mvoʼé .
Mejô a mintañete bia so vé be mia? Bia so e mbia minkômbane mienan mmie mia wosan e menyôle menan été. 
Mia nyamete ve teke bi. Mi ne bewôé bôt a éviele, ve teke nguleya kui vôm. Mia luman a juan. Mi nji bi, amu mi nji bo ba ba jaʼé. 
Mia jaʼé ve te nyoñ, amu minjaʼane mienan mi nji sôñe jam e ne mvaé, ve mimvômane mienan. 
A binga bijabô! Ye mi nji yeme na nyeʼane si nyô ô ne ziñ ja wosane Zambe? E môt a kômbô bo mvôé a si nyô a bo émiene nyô a siñe Zambe. 
Nge na, ye mia buni na mimfufube mintilan mia kobô ékobôkobô vôme mia jô na: Zambe a kômbô a aban ese, nsisim a nga toé e be bia été. 
Ve a dañe bo mvaé éyoñ a liti mvam . Amu ajô te mintilan mia jô na: Zambe a wosane bôt be ne mebun, ve a mvamane ba ba suu bebiene si. 
Ajô te suʼane miabebiene si be Zambe. Ve benane njôane Satan a a ye tube mia ôyap. 
Subaʼane Zambe bebé, ndemben a ye subu mia bebé. Sôbane mo menan, mia bebo mam abé a lumane minleme mienan, mia e bôt mi ne minleme nkaban. 
Miabebien yemane na mi ne bingôngol, jaéne meyep, yônan. E vioé wônan ô kôñelaʼan awu a mevaʼa menan jame da teʼe nyô. 
Suʼane miabebiene si asu Nti, a a ye bete mia yôp.
A bobejañ, te koban abé mia mia. E môt a kobô monyañ abé nge tyiʼi monyañ ajô, a kobô atiñ abé, a tyiʼi fe atiñ ajô. A nge wo tyiʼi atiñ ajô, ô nji bo ane metiñ ma jô, ve nyô a tyiʼi metiñ ajô. 
Amu môte wua nye a ne ntelé metiñ a ntyiʼi mejô. Nye étam a ne ngule ya nyii a wôé. O ne za e wo tyiʼi ébe môtô ajô?
Ngoʼo mia mia jô na: Den nge akiti bia ye ke e tisone nyô nge nyuli. Bia ye tabe wé ngume mbu, bia ye bo makit a bi moné, 
mia mi nji yem akiti ya binyiñe bienan. Amu mi ne ve ndutu a kui nté éziñ a mané. 
Mi liʼi jô na: Nge Zambe a kañese, bia ye nyiñ a bo jame di nge dili. 
Mia wulu ngunguane ya énguñe jenan. Ngunguan avale te ô ne abé . 
E môt a yeme bo mbamba jam ve te bo nye, a beʼe mekua ya mboon abé .
Eyoñe ji a mia minkukum, yônane beta ñyônan, amu bidim bia ye kui be mia. 
Akume denan e ne ébo, mengômesane menan me maneya diban a siʼ ibem. 
E or wônan a argent wônan bi maneya bili mieñgele, a mieñgele ate a ye bo ngaa a wosane mia, a ye di minsône mienan aval ane nduan. Mi nga kôan akume mevis e melu ma suʼulan. 
Fombaʼane maʼane bebo bisaé be nga kôane bidi e mefube menan, mi biya me a ma yôn, a miñyône bekôane bidi, mi kuiya e melo me Nti ya minsamba mewosan. 
Mi nga bi ényiñ é ne ngu a édima e si nyô. Mi nga ve minleme mienane bidi e môse ba tyiʼi biyem. 
Mi nga ve mekua, a wôé zôsôa môt, a nji kange mia.
Ajô te jibaʼan, a bobejañ, akekui nsoone Nti. Fombaʼane mbé mefup. A yange mbamba bibuma te bo ôjejaʼa, nté ôse a ngenan te kolé mintôle bibuma a bi bia suʼulan. 
Mia fe jibaʼan. Boʼone ngule minlem, amu nsoone Nti ô ntoo bebé. 
A bobejañ, te somane ba bevok, nde mia ye saʼale ntyiʼane mejô. Mi lôô Ntyiʼi mejô a tele mimbé yôp. 
Mfaʼa minjuk a njiban, éveʼela jenan é ne bekulu mejô be nga kobô a jôé Nti. 
Mi lôô ane bia seʼe ba be nga jibi na be bili ébotan. bôt ba jibi. Mi nga wôʼô nkañete njibane Yob, a yene nsôñane Nti mfaʼa wé. Nti a ne mvam abui, a nkoone bôt éngôngo.
Ve jam ôsu a bobejañ, te kalane yôp, nge si, nge avale nkal éziñ afe. Yaa wônan a boʼo ve yaa, a momo ve momo. Nde mia ye saʼale mo ya ntyiʼane mejô.
Ye môt éziñe ya be mia a wôʼô mintaé? A yeʼelaʼan. Yʼa wôʼô mevak? A yiʼa bia. 
Ye môt wua ya be mia a kon? A loʼone bemvendé be keké, a be yeʼelan éyoñ be maneya woʼo nye mbon a jôé Nti. 
Meyeʼelane ya mbunan ma ye nyii nyô a kon. Nti a ye bete nye si. A nge a nga bo mam me ne abé , ma ye jambane nye. 
Memane mam abé menan, bana e be ba bevok, a yeʼelan ajô ba bevok, nde mia ye yet. Meyeʼelan me zôsôa môt ma bo beta be mam. 
Elie a nga too môt ane bia, a nga yeʼelan a mban ôse na, mveñ é bo te nnoñ. A mveñ é nji nnoñe si nyô nté mimbu mila a ngon ésaman. 
Ane a nga beta yeʼelan, mveñ ve nnoñ, a si ve beta ve bibuma bié.
A bobejañ, nge wua ya be mia a kobeya zen a liʼi benya mejôô, a ba beta dutu nye, 
yemane na, nyô a dutu mbo abé a liʼi mbia zene wé, a ye nyii nsisime wé, a a ye bo mam abé abui na, me jamban.
Ma Pierre, nlômane Yésus Krist, ma tili mintobane mi bôt mi too ane beyeñ, mmialan e mefôla ya Poñ, Galati, Kapadôs, Azi, a Bitinie. 
Mintoban a e feʼe Zambe Esaa, a ntelan étyi ya Nsisime na, be wôʼô Yésus Krist a nyoñe ngabe ya mmiamane metyi mé. Mvam a mvoʼé bi boʼo e be mia abui abui.
Zambe a boʼo ébotan, Esaa Nti wongan Yésus Krist. Amu e beta mvam wé été, a nga bo bia na, bi beta bialé a bi vevea ndi nlem , amu ñwômane Yésus Krist e miñwuane na, 
bi nyoñe ngab é ne te ngule ya boé, nge tabe mvin, nge viele. Ngab éte é ne mia mbaʼalane yôb été. 
Mia bete ngule Zambe ja baʼale amu mbunan mfaʼa nyian ô ne bebé ya yené éyoñ ja suʼulan. 
Nde, tyelaʼane si a mevak, amu nalé, akôsa bo ôyôme nté, mi ne wôʼôlun amu meveʼele mevale meva. 
Meveʼele mete ma liti ngule ya mbunane wônan. Amu jaʼa or nye ate a ja ntuk, a wôʼô veʼeleban a nduan. Avale te mbunane wônan wo dañe or wo yiane fe veʼeleban. Nde mia ye nyoñ ékañaʼa, a étôtok a duma éyoñe Yésus Krist a ye yené. 
Nyô mia nyeʼe te yen, a buni jaʼan a ngenan te yené éyoñe ji. Ajô te mia vak beta mevaʼa ya étôtok, 
a nyoñe nyiane ya minsisim mienan ane maʼan. 
Ajô nyeʼan ôte nde bekulu mejô be nga tuʼa fas, a jeñ. A be nga kulu mejô ajô mvean, ñwô Zambe a ye ve mia. 
Be nga jeñe na be yem éyoñ a e mezene minlitan mi Nsisime Krist ô mbe be be mi nga yiane tôéban; amu Nsisim ôte ô nga taté yemete ajô mintaé mi mbe mbaʼalan asu Krist, a e duma e nga yiane tôñe mie. 
E nga litiban e be be na: Saake asu dabe bebien, vʼasu denan nde be nga Kate Foé éte, nje bekañete Mbamba Foé be nga Kate mia a ngule Mfufube Nsisim a nga so yôp, a nje beéngele ba kômbô yem. Nsisim a nga liti. Amu Nsisim a nga too e be be ate, a nga taté kat ôsusua, mintaé Yésus Krist a yiane jibi a étôtoʼo ja yange mie.
Ajô te tabaʼane nkôman asimesane denan été. Boʼone fek. Telaʼane ndi nleme jenan ése e mvam ja ye so e be mia éyoñe Yésus Krist a ye yené! 
Boʼone Zambe mewôk, a bo te beta bo mbia minkômban ya melu mvus, éyoñe te mi nga too ndiman été. 
Ve aval ane nyô a nga loone mia a ne étyi; mia fe avale da, boʼon étyi e ntabane wônan ôse été, 
amu e ne ntilane na: Boʼon étyi amu me ne étyi.
A nge mia loone nyô a ne te semé mingume mi bôt, a tyiʼi môt ase ajô aval ane mboone wé ô né na Nti, koone nye woñ e ntabane wônan été nté mi too si nyô. 
Mi yeme na mi nji kôtéban a biôm bia ja ntuk ane argent, nge or, e momoo aval ényiñ mi nga nyoñe be beéso benan, 
ve a metyi me ne édima, aval ane ma me mone ntômba a ne teke éyem nge aton. E ne na, metyi me Krist. 
Nye ate a nga veban te yene mbôkaʼa ya si nyô ô za bômbôʼô a biyoñ bia suʼulan amu mia. 
Amu nye, mia buni na Zambe a nga wômôlô nye miñwuan a ve nye étôtok, avale ya na, mbunane wônan, a ndi nleme jenan bi ne e be Zambe.
Eyoñe ji, amu mewôʼô menane e benya mejôô, mi maneya tune miabebien, nde mia ye nyeʼesan ane bobenyañ, tee meduʼan éyoñ ése. 
Mi nga beta bialé mfefé, saa mvoñ jaa ja ntuk, ve nyô é ne te ja ntuk. 
Amu na, nsôn ôse ô ne aval ane élok, a étôtoʼo jé ése ane sam élok: éloʼo ja kôt a e same jé ve kutan,
ve njôan Nti ô too nnôm éto. Ajô te nde mbamba foé a nga kateban e be mia, nye a ne njôane te!
Ajô te, vaʼan avale nkpwala ese, minsose mise a nsisime bebaduʼu aval ese, minyamete a bibôta. 
Aval ane minkeñelé mi bon mi ndôme bialé, mia yiane foʼo ve menyañe ya nsisim me ne mfuban nde mia ye yaé a zu kui nyian.
Nge mi tyeʼeya na, Nti a ne mvaé,
subaʼane nye bebé, veveakok, e di bôte be nga ben, ve de e nto ntoban, a édima e mise me Zambe.
Miabebien, aval ane bevevee mekok , nyiʼan e nlôñane nda Nsisim a too, a bo mfufube nsamba betuni, asu ya ve bityiʼa ya nsisim , bi Zambe a yene mvaé, amu Yésus Krist. Metunaʼa ya Nsisim a zene ya e be Yésus Krist.
Amu da yené ntilan e mimfufube mintilan été na: tame yen, ma bôôn akoʼo ya jua e Siôn été, ntoban a édima, a nyô ase a telé ndi nleme jé e be nye, a ye bo te jôban.
Mfaʼa mia bôt mia buni, duma be mia; ve mfaʼa ba be ne te buni, akoʼo belôñ be nga ben, e bobaneya akoʼo ya jua,
a di ya kolé ôbak, akôme da kpwéé bôte si, ba kolé de amu ba bene buni mejô me Zambe. A jam e mbe e yangeʼe be nde le.
Ve mia mi ne mvoñ é ne ntoban, nsamba betuni be njô bôt, ayoñ e ne étyi, e bôte Zambe a nga kuse na mi yôtane beta mimboone mi nyô a nga loone mia akôlô dibi été, a zuu mia étôtoʼo éfufube jé.
Mia, aso melu mvus, mi nji bo e bôte bé, ve éyoñe ji mi ntoo émbé. E mia mi nji koban éngôngo, ve éyoñe ji, mi koobaneya éngôngo.
A bôt ma nyeʼe, ma lebe mia aval ane bewulu dulu a beyeñe na, mi saʼale minkômbane ya minsôñ mise, mmie mite mia wosane Nsisim. 
Tabaʼane mvoʼé ézezañe betebuni, nde e vôme ba koñe mia ane mbia be bôt, be yen éfufup amu mbamba mimboone mienan a wumu Zambe môse ya nsoone wé.
Suʼane miabebien e si e be bejôô ya minsôn amu Nti. 
Njô bôt amu éto jé, nge ngovina mbe a lôme éjiane jé na be lebe bebo mam abé , a seʼe ba ba bo mvaé. 
Amu nkômbane Zambe ô ne na, éyoñe mia bo mvaé, mia ye kpwéé ndimane mekute me bôt évô. 
Nyiñan ane ba be ne beti. Te bian éto beti jenan ane ébutaʼa ya abé denan, ve tabe ane bebo bisaé be Zambe. 
Wumulaʼane bôte bese, nyekaʼane bobenyoñ, koone Zambe woñ, wumulaʼane njô bôt.
A bebo bisaé, suʼan miabebien si beta nsuan e be bejôô benan a woñ. Saa ve ba be ne mvoʼé a évôvoé étam, ve jaʼane ba be ne abé . 
Amu njibane ya jibi minjuk mia so ékotekot, amu nseman mia semé Zambe ô ne ébotan. 
Za duma mia nyoñ éyoñ mia wu ékpweʼele amu mboone mia bo abé ? Ve nge mia bo mbane ya jibi ékpweʼele éyoñ mia bo mvaé, jame te e ne ébotan e mise me Zambe. 
Amu jame te nde mi nga loban. Amu Krist fe a nga jibi mintaé amu mia, a liʼi mia éveʼela, nalé mia ye tôñe bibôʼa mebo bié. 
A nji bo abé éziñ nge kobô minsos anyu dé. 
Be nga ta nye, ve nye a nji ta môt éziñ; a nga jibi mintaé ve teke ndeñele môt. A nga kee zôsôô ntyiʼi mejô njuʼu wé, 
a nga beʼe mam abé mangan e nyôle je été élé yôp, ndembene bi bo miñwuan mfaʼa mam abé ve bi nyiñ asu mam me ne zôsôô . Amu bi nga saéban a meveñe mé.
Amu mi nga dimi fé ane bone mintômba, ve éyoñe ji mi bulaneya e be mbaʼale mintômba a nnonô ya minsisime mienan.
Avale te fe mia, a beyal, suʼane miabebien e si e be benyo beyôme benan. Nalé ate, jaʼane bevoʼo ya été ba bene buni foé Zambe, ba ye buni, saa a nkatane foé, ve amu mbamba ntabane beyale bap, 
éyoñ ba yene mfuban éjijine ntabane wônan. 
Nyanga jenan, é boʼo te bo nyô ya atan. Mfenan ési, metabe, bimvônga, bikat bi or, mengômesan me ne tañ anen. 
Ve nyanga jenan é boʼo nyô ya nlem nje é solô. Ngômesan é ne te ja ntuk, e nyô ya Nsisim ô ne évôvoé a mvoʼé , e nje é ne tañ anen e mise me Zambe. 
Avale te mimfufup mi binga mi nga too Zambe ndi e melu mvus, mi nga jaé, a nsuane bebiene si e be beyôm. 
Aval ane Sara, nye a nga ve Abraham mewôk a loone nye na, Masa. Mi ne bone bé éyoñe mia bo mvaé a te koone woñ éziñ e minlem été.
Avale te fe beyôm, nyiñane benyo beyal, mi yeme na be ne bitétéa bi ne atek. Semaʼane be, amu be ne benyoñe ngab ényiñe ya mvam mia be be. Nde jam éziñ da ye bo te ndeñele mia meyeʼelane menan.
Ma suʼulane jô mia na fulaʼane minlem a wulu a feʼe jia. Mi nyeʼesan ane bobenyañ, a bi minleme ya éngôngo a anyep. 
Te butane abé a abé , nge meta a meta. Ve mi vianeʼe botan, amu jame te nde mi nga lobane de, nde mia ye nyoñ ébotan.
E ne bebela na, nyô a kômbô nyeʼe ényiñ, a yene melu ya afok, a yiane baʼale ôyeme vié a bo te laa minsos anyu dé,
a lume abé mvus, a bo mvaé, a jeñe mvoʼé ényiñe jé été,
amu mise me Nti me lôô bôt be ne zôsôô , a melo mé ma vôʼôlô meyeʼelane map. Ve asu Nti e ne bebo abé e ngame yat.
Za a ye bo mia abé nge mia liti na mia nyeʼe mboone mvaé? 
A na, jaʼan éyoñ mi ne tôban ékpweʼele amu mboone zôsôô , mi nee ébotan. Te veʼele koone be woñ nge kumetane minlem. 
Ve telaʼane Krist étyi e minleme mienan été, nye a ne Nti. Mi tabeʼe nkôman biyoñe bise, ane mi ne kame ndi minlem jenan ôsu ya ba bese be ne sili mia ajô ya été. 
Ve boʼone jame te a minlem évôvoé a ésemé. Baʼalane mone môte ya minleme mienane mfuban , nde éyoñ ba ye ta mia, e ba ba kobô e mbamba foé ya ntabane wônan abé , ane mia tôñe Krist, be wôʼôson, amu mam ba kobô. 
Amu a dañe mvaé ya wôʼô mintaé éyoñ mia bo mvaé a lôt éyoñ mia bo abé .
Yaa, Krist émien a nga jibi mintaé ajô mam abé éyoñe jia ya biyoñe bise, nyô a mbe zôsôô ajô ba be ne ékotekot, nde a ye liti mia e be Zambe. A nga wu e minsône mié été, ve a nga bulan ényiñ a zene ya Nsisim. 
Eyoñe te nje a nga ke kobô mejô me Zambe, jaʼane be minsisim mi ne e mimbôk, 
e be bikangekange ya melu kôa, éyoñe Zambe a nga jaé liti njibane wé e melu Noé a nga lôñe ark , ñwô te tyôtyoé bôt, muam, be nga nyiiban a mendim. 
Jame te e mbe ndeme nduan wo nyii mia éyoñe ji. O nji bo ntunane mvine ya nyôl, vʼô ne mintiñetane mi mbamba mone môte ya nlem e mfaʼa Zambe. Wo nyii mia amu ñwôman Yésus Krist, 
nye ate, éyoñ a keya yôp, a too mbo nnôm Zambe, a nye ate beéngele, bejôô a mingungul be ne éjôé jé si.
Nde amu Krist a nga jibi mintaé e minsôn été, mia fe tabaʼane nkômane ya nyiñ ôsimesane te été. Nyô a jibi mintaé e minsôn, a kandaneya abé 
na, a nyiñ éyoñ a liʼiya minsôn été, saa fe aval ane mbia minkômban ya bôt mi né, ve aval ane nkômbane Zambe ô né. 
E ne été na, mi nga nyiñ ayap e nkômbane meyoñ me ne te yeme Zambe été. E ne na: Bijabô, mbia minkômban, nsoʼone bilam, njeman mbia mebôk , mbia bisulane bi ndian a nyuan, nkañane bengunemelan. 
Ajô te ba kam amu jé mi nga tyetebe be, te fe fulan a be e mbia mboon été, 
a ba ta mia. Ba ye yalan asu nyô a ne nkômane ya tyiʼi bevevee a miñwuane mejô. 
Amu ajô te, jaʼane e be miñwuan, mbamba Foé a nga kateban e be be, nde jaʼane bôt ba tyiʼi ajô dap e minsôn été aval ane bôt, ve ba nyiñ ane Zambe a zene ya Nsisim.
Asuʼulane ya mam mese e nto bebé, litaʼane na mi ne fek a boʼone te dañe di nge nyu, nde mia ye bi ngule ya yeʼelan. 
E jam ôsu, biane nyeʼan ô too e zañe jenan, amu nyeʼan wo buti jama mbia be mam. 
Mi boʼo anyep, wua a nyô mbok, tee nkobô menyiñ. 
Belaʼan môt ase e mveane Zambe a nga ve nye, asu mvaé bôte bevok, éyoñe te mia ye bo mbamba bebelane ya ézuʼu mimveane Zambe a ve.
Nge môt éziñ a kobô, é boʼok asu ya kalane mejô me Zambe. Nge mfe a saane bôt, a boʼo de a ngule Zambe a ve, nalé ate Yésus Krist nyô a ne Zambe, a ye foʼo wum.
A bôt ma nyeʼe, te seman nge mia teme na mi ntele nkabaʼa meveʼele été, a bo te yene de aval ane nge é ne étua jam. 
Vʼéyoñe mia nyoñe ngap e mintaé mi Krist, vaʼan, ndemben éyoñ étôtoʼo jé ja ye kulan, mia fe mia ye vak a fôn. 
Nge ba kpweʼele mia amu jôé Krist, mvom a mia, amu Nsisime duma, Nsisime Zambe, ô too be mia. 
Môt éziñe ya be mia a boʼo te wôʼô mintaé amu na a ne ñwôé bôt, ñwuwup nge zemimfaka, nge na a ne nyô a kobô éza mam, 
ve nge môt a wôʼô mintaé ane mbuni a boʼo te wôʼôson. A vianeʼe ve Zambe duma amu a beʼe jôé mbuni. 
Eyoñ é kuiya foʼo e ji ntyiʼane mejô wo taté e nda Zambe; ve nge wo taté be bia, wôna asuʼulane ya ba ba bene buni Mbamba Foé Zambe da ye bo aya? 
A nge zôsôa môt a nyiiban e njuʼu été, wôna za jame da ye kui e be mbia môt a mbo mam abé ?
Ajô te e ba ba tôbane njuk ane nkômbane Zambe ô né be keʼe minsisime miap e be Nté biôm a ne teke atyendé; be boʼo mvaé. 
Nde ma lebe bemvendé be ne zañe jenan, ma, mvendé , a ngabe ya mintaé mi Krist, ma, e nyô a ne nyoñe ngap ya étôtoʼo ja ye yené. 
Vaʼane mbame mintômba ô nga vebane be mia bidi, a baʼale wô, saa a ntindan, ve a nyeʼan, aval ane Zambe a kômbô. 
Saa amu mia sôñe maʼan, vʼamu nya nkômbane ya bo ésaé. Te jôô be njôane ya liti ve ônyu, ve boʼon éveʼela ya mbam. 
Wôna, éyoñ njôô bebaʼale mintômba a ye yené, mia ye nyoñ ékate duma é ne te ja ntuk.
Avale te mia bisoé bi bôt, suʼane miabebiene si e be bemvendé be bôt. A mia bese fufulu, boʼon éjoté nyô e zañe jenan. Amu Zambe a tele bôt be ne mebun e ngame yat. Ve a mvamane ba be ne njeʼebane minlem. 
Ajô te suʼane miabebien éwôlô wo Zambe si, ndemben a ye bete mia yôp éyoñ é ne ntiñetan. 
Keʼane nye mam mese ma tyelé mia minleme yôp amu a baʼale mia, 
boʼone te dañe di nge nyu, mombaʼan! Nsiñe wônan, Satan, a ke a mon aval ane ñyôyoʼo ngbwengbwem, a jeñe za a ne landé. 
Yemane ngu e mbunan été, a bene nloone wé, mi yeme na, avale mintaé da, e ne nnane be bobenyoñ be ne mmialane si nyô. 
Zambe ya mvam a mvolan, nyô a nga loone mia étôtoʼo jé é too nnôm éto e be Krist, a ye beta telé mia mebo si éyoñ mi maneya wôʼô mintaé nté éziñ. 
A ye yemete mia, a ve mia nkaʼa mvus, a bo mia na, mi bo te fôʼôsan.
Me nga tili mia e bone mejô ma a Silveñ, nye ma yen ane monyañe ya tabe nye ndi. Me sôñe na, me lebe mia a bo mia mi yeme na, mi tii amu mvame Zambe étam. 
Nsamba bôt ô ne ntoban e Babilôn wo batane mia, a Mark fe, mone wom. 
Mi bataʼan wua a nyô mbok, a nlatane menyu me bobenyañ. Mvoʼé é boʼo be mia bese mi ne be Krist.
Ma, Simon Pierre mbo ésaé a nlôman Yésus Krist, ma tili e ba be nga nyoñ avale étôtoʼo mbunane da ane éñwongan, amu zôsôô Zambe wongan a Nyii wongan Yésus Krist. 
Mvam a mvoʼé bi boʼo be mia abui abui amu ñyemane Zambe a Yésus Nti wongan.
Ngule Zambe é nga ve bia e mam mese ma yian asu ényiñ a mbunan, e vôm é nga bo na bi yeme nyô a nga loone bia na bi bo benyoñe ngabe ya étôtoʼo jé a e ngule jé ja fôʼôsan. 
Amu étôtok a e ngule jé bite nde akum é ne beta tañ, ngakaʼa mfaʼa wongan, é nga vebane be bia; ndembene mia ye nyiine fufulu ényiñ a éyekaʼa Zambe amu akume te, valé mi vasebaneya, a ngul ése, ébol ényiñ, nje minyamete mia ve si nyô ane bidi. 
A amu amu ate émien nde ñhe, éyoñe mi maneya fulan e ngule jenan ése, a latane mbunane wônan a mbamba mefulu; mbamba mefulu a ñyeman, 
ñyeman a njôane miabebien; njôane miabebien a mban; mban a ntaban ane bebuni; 
ntaban ane bebuni a amvôé bobenyañ; amvôé bobenyañ a nyeʼan. 
Amu nge mi bili mbamba mefulu mete abui abui, me se nguleya jôʼé mia te fôʼôsan nge minkôkôm asu ya yeme Yésus Krist Nti wongan. 
E ne été na, nyô a nji bi me a ne e ndindime wo bôp: a vuane na a nga tuneban e mfaʼa mam abé mé ya melu Kôa. 
Ajô te a bobejañ, betaʼa yemane ngu, asu ya yemete nloone wônan a ntobane wônan; éyoñe mia bo nalé, teke mbia jam éziñ a ye kui na mi ku. 
Eyoñe te ñhe, e bebela été, e nyiane ya nyiin nnôm éto éjôé Nti wongan a Nyii wongan Yésus Krist, wo ye vebane be mia akap.
Me bili nkômbane ya baʼalane mia de, akôsa bo mia yem a tebe ngul e benya mejôô ya éyoñe ji. 
Ve ma buni na, e ne zôsôô nté me vee si nyô na, me fôʼô mia éyoñ ése a mbaʼalane ma baʼalane mia mam mete. 
Amu ma yeme na, me mbeme kandan ébeme jam avale Nti wongan Yésus Krist a nga liti me de. 
Ve ma ye jeñ éyoñ ése na, e mvuse nkôlane wom, mi bo ngule ya baʼale miñyeʼelane mite. 
Bi nji bo mia na mi yem éwôlô nzuane Nti Yésus Krist a zene ya abeñe minkañete, ve a ñyenane bi nga yene nye a mise mangan étôtoʼo jé été. 
Amu a nga nyoñe duma a étôtok e be Zambe Esaa éyoñe tyiñ é nge so abeñ étôtoʼo Zambe é jôʼô na: Nyôna a ne mone wom ma dañe nyeʼe me futiya ndi nleme jam ése be nye. 
Biabebien bi nga wôʼô tyiñ éte é soʼo yôp éyoñe bia be nye bi nga too nkôl ô ne étyi. 
Ajô afe na, bi bili nkobô bekulu mejô, ñwô ô ne bia mbôkaʼa, mia kabe, éyoñ mia beme mise menan été aval ane e lampe a faé e vôm a ne dibi, akekui éyoñe môs wo sa a ôteté ya mame tyé wo téé e minleme mienan été.
Osusua, tataʼa yemane de nya ñyemane na, teke nkulane mejô ô ne e kalate Zambe été ô ne ajô atyeñe môt éziñ; 
ve bebela na, sake nkômbane môt ñwô wo soo nkulane mejô, ve bôt be nga ve bôt be nga kobô señe Zambe a ngule Mfufube Nsisim.
Bekulu mejô be ne minsos be nga too fe e be bôt. Avale te fe e zañe jenan, beyeʼele be ne meduʼan ba ye zu a nyiñeli mbia miñyeʼelan ôteʼetek e be mia, a kui vôme ya kate nyô a nga kôté be, a zen éte, ba ye dutu njañan e be bebien atemetem. 
Abui bôt da ye tôñe be e bijabô biab été: amu be, zene benya mejôô ja ye biaséban; 
a ôzañ akume wob été, ba ye diane mia a minkobô meduʼan; mfaʼa wop, aso ayap, ntyiʼan ajô wop ô nji bômbô zezé nalé fe njañane wop teke ke ôyo. 
Amu Zambe a nji jamé beéngele be nga kop. Ve a nga wua be étôtôlan e vôm a baʼale be asu nkaʼane bengôkop e dibi été môse ntyiʼane mejô. 
Avale te fe a nji nyii si ya melu kôa, ve a nga baʼale, melu ndôn é nga jine mbia be bôt, Noé, wua ya bôte muam be nga nyiñ, nyô a nga too mben. 
Zambe a nga jiane minlame ya Sodom a Gomore mi bo ve asub asup, éveʼela asu mbia be bôte ya melu ôsu. 
Ane a nga nyii Lot, zôsôa môt, nye a nga to mbametan ézezañe bewôé bôt be ne bijabô bete. 
Zôsôa môt ate, nye a mbe a nyiñik ézezañe jap, a mbe a yenek a wôk e mam mese be mbe be boʼok; môs ane môs , amu mimboone miap mi mbe ékolé ôbak, nsisime wé ya zôsôa môt ô nga tôbane njuk. 
Nalé a ne na, Nti a ne nguleya vaa bezôsôô be bôte bé meveʼele été, a baʼale bikotekote bi bôt ngume vôm, asu ya ve be melep e môse ntyiʼane mejô. 
Osusua, a ye lebe ba ba tôñe mbia minkômban ya minsône miap, a biasé éjôé Zambe. E ba ba dañe buni bebien, ébiasé e nkobô, be ne teke semé bitôtoʼo bitétéa ya yôp, ve taa bie. 
Ve e to na, beéngele be ba dañe bitétéa bite e ngu a éwôlô, be be nji ve bie mekua ma liti ébiasé e mise me Nti. 
Ve bôte bete, be ne teke fek, ane betite ya fé mbe be ne mbialane na ba ye bili melam a wôéban; ba ta jôm be nji tuʼa yem. Ba ye wôéban ane betite ya fé. 
Ba ye nyoñe maʼane ya ékotekote mboone jap. Ba yene mvaé na, be jalé mbia minkômbane miap a môs . Ntabane wop ézezañe bôt, ô ne ôson a ékolé ôbak, éyoñ ba tabe bisulan bi ndiane bienan be wôʼô mvaé ya meduʼane map. 
Mise njalan a mejian , be ne teke jaé mboon abé , be dutuʼu minsisim mia yeñelan, be betéʼé ôdoʼé yʼôzañ akum, be ne bone biyoʼé. 
Eyoñe be liʼiya e zen é ne zôsôô be nga fuʼu fé a ntôñane zene Balam e mone Béor, nye a nga ku mebôbelaʼa été amu nkômbane ya nyoñ ékotekote maʼan. 
Ane a nga nyoñ minkomekan amu melo mé. Nalé mvumvuʼu mone éjakas ô nga kobô ane tyiñe môt a telé akute mboone nkulu mejô. 
Bôte bete be ne aval ane menjeñ me ne mvelan, a aval ane minkut mia tindiban a ôkôs, Zambe a baʼaleya be éto, e vôm a ne édoʼo dibi. 
Ba kobô bivuvuʼu minkobô mi too tee éfia ja wôʼé. Ba belane minkômbane miap mia dañ ôson asu ya bi e ba be ndôme tundan e nsamba bôt wo nyiñ ékotekot e melam mab été. 
Ba kaʼa be éto beti, ve bebien be too belo ya bibole bi mam. Amu môt a ne ôlo ya jôme ja jôô nye. 
Amu nge ba be kôlô ya e mvine mame ya si nyô été amu ñyemane ya yeme Nti a Nyii wongan Yésus Krist, ba beta ku a kañese mam mete, ényiñe jap ja suʼulane bo angôndô ya abé , a lôt aval é nga too. 
E nga ye bo mvaé mfaʼa wop nge be nga ye bo te taté yeme zôsôa zen , a lôte na, be taté yem, a lume mfufub atiñ ô nga vebane be be mvus. 
E jam e nga kui e be be, da kale e ngana nyô na: Mvu ja beta di bendôlô bé, a ngale ngôé, éyoñ a maneya woban, a beta ke bume mbotoʼété.
A bidima bemvôé biam, e kalate baa ñhe ma tili mia nyô. E bebaane été, aval ane ma baʼalane mia mam, ma kômbô vumelan asimesan e ne mvoʼé e minsisime mienan été. 
Ma kômbô na mi simesane mejô mimfufube bekulu mejô mi nga jô melu mvus, mebendé me Nti a Nyii bôt mme minlômane mienan mi nga kalane mia. 
Yeman ôsusua na, e melu ma suʼulan, e bôt ba ye nyiñ ane minkômbane miabe mibien mi né ba ye yené. Ba ye woé mia 
a jô na: Ye a nji liʼi ngakaʼa na a zu nga? Nde ñhe, a ne vé? Beésa bangan be maneya wu, ve mam mese me ngenan avale da ane éyoñe ntéane biôm! 
Ba vañe vuane jame dina na: Zambe a nga té yôp a si a mejô yʼanyu den a ntoo ayab éyoñ. Si é nga kandane mendim a é nga kômban a mendim, 
a mendime fe, ma ya beta ndôn, e mme me nga tyame nnôme si. 
Mfaʼa yôp a si yʼéyoñe ji, nkobô Zambe wuwua ñwô wo baʼale bie asu nduan ja ye tyame bie. Bi ne mbaʼalan asu môse ntyiʼane mejô a njañane bebo abé .
Ve jame da e ne, nde mi nji yiane vuan, a bidima bemvôé biam, nalé a ne na: Mfaʼa Nti, môse wua ô ne ane toyini mimbu a toyini mimbu ane môse wua. 
Nti a nji langan asu ya tôé ngakaʼa jé, avale bevoʼo ba simesan. Ve a ne ôjibi mfaʼa wônan, amu a nji kômbô na za nge za a jañ; ve a kômbô na bese be bi éyoñe ya lume abé mvus.
Ve môse Nti wo ye so ane ñwuwup. Yôp da ye jañe môs ôte a beta éduñ a ne ékowoñ, ateté ya yôp da ye tyamban a nduan, si a biôme bise bi ne été ja ye bo momo. 
Mbôlô biôme bise bia ye jañ avale te, yemane ñhe e jam mia yiane bo! Ntabane wônan wo yiane bo étyi ô beʼe nlatan a Zambe ane sitam . 
Mia yiane yange môse Zambe mi vaʼa ngule jenan ése asu ya na ô jiʼa so. Môs ôte wo ye bo wu yôp da ye tyamban a nduan e môse ateté ya yôp da ye nyemé a ayôñe minkabaʼa mi nduan. 
Ve Zambe a nga ve ngakaʼa mfefé yôp a mfefé si, e vôme zôsôô a ye tabe, e jame bia yange e nde le.
Ajô te, a bidima bemvôé biam, nté bia yange môs ôte, vaʼane ngule jenan ése na mi bo mfuban a teke jame ya komekane mia e mise me Zambe, a na mia be nye mi tabe mvoʼé . 
Wôʼane jame dina na, ôjibi Nti wongan wo ve mia afôla ya nyiiban, aval édima mojañe wongan Paul a nga tili mia a feʼe Zambe a nga ve nye. 
Jam a nga tili e bekalate bé bese été nde le, e vôm a kobô ajô te. Mefôla mʼéziñ me ne été me too ayaé ya wôk; minsusuk a ba be ne tee ngum été, ba vôôn atinane yʼété, avale fe ba bo mengabe befe ya Mintilan. Ajô te ñhe ba dutu njañan wobe bebien.
Ve mfaʼa wônan, a bidima bemvôé biam, mi bili ayemé éyoñe ji. Tabaʼane ñhe ntye, te kañesane na bikobe bi bôt bi ne te ko jam éziñe woñ bi tuli mia fé, a te veʼelane dimili e ngul ébé mi bili. 
Ve kelan ôsu a yaé e mvam a ñyeman Nti wongan a Nyii wongan Yésus Krist. Duma e boʼo be nye ataté éyoñe ji a kui nnôm éto! Amen.
E jam e nga too a so atataʼa, e jam bi nga yen a mise mangan, e jam bi nga fombô ne tooñ a e mo mangan me nga nambe. A jô ya ényiñ. 
Amu ényiñ é nga yenéban, a bi nga yene je. Bi ne bekañete, a bia kañete mia ényiñe ya melu mese é nga so e be Esaa a yené e be bia. 
E jam bi nga yen a wôk, bia kate mia de, nde bia be mia bia ye fulane minlem. A mfulaʼane minleme wongan a ne nyô bia be Esaa a Mone wé Yésus Krist. 
A bia tili mia jame te, nalé ate avaʼa dangan da ye bo ngumba.
Nyôna é ne foé bi nga wôʼô e be nye, a bia kalane mia je, e ne na: Zambe a ne éfufup, a teke atañe dibi e kui nye bebé. 
Nge bia jô na bi ne mfulaʼane minlem a nye, ve bi wuluʼu dibi été, bia laa minsos, a bi nji wulu éfufup été. 
Ve nge bia wulu éfufup été, aval a ne émien a too éfufup été, bia fulane minlem, wua a nyô mbok, a metyi me Yésus Mone wé ma tune bia abé ese. 
Nge bia jô na, bi nga bo te bo abé , bia duʼu bia bebien a bi nji bo bôte benya mejôô. 
Nge bia mem mam abé mangan, e nyô ya tabe nye ndi a zôsôô aval a ne a né, a ye foʼo jamé bia mam abé mangan a tune bikotekote biangan bise. 
Nge bia jô na, bi nji bo bebo mam abé , bia nyoñe nye a ne nlaa minsos, a Ajô dé e nji bo e be bia.
Ayôme bone dam, ma tili mia jame te, amu na mi bo te bo abé . Ve nge da kui na, môt éziñ a bo abé , bi bili mvañ, e nyô émien a ne zôsôô e fefel Esaa, Yésus Krist. 
Amu émien a ne étyiʼa ya metunaʼa amu mam abé mangan, a saa ve émangan étam, ve nalé fe mfaʼa ma ya si ése.
A e jame di nde e ne ndeme na bia yeme nye: nge bia baʼale metiñe mé. 
E nyô a jô na, ma yeme nye, ve te baʼale metiñe mé, a ne nlaa minsos, a a nji bo môte benya mejôô. 
Ve môt a baʼale ajô dé e be émien, tekeʼe bisô na nyeʼan Zambe ô toébaneya e be nye, jame te étam nde bia yen na bi ne be nye. 
E môt a kômbô jô na, a too e be nye a yiane ñhe wulu zen a nga wulu. 
A bôt ma dañe nyeʼe, me nji tili mia mfefé atiñ , ve nnôm atiñ ñwô mi nga wôk a so atataʼa. Nnôm atiñ ôte ô ne ajô mi nga wôk aso atataʼa. 
A kôsa bo nalé, a ne foʼo ve mfefé atiñ ñwô ma tili mia. E ne nalé mfaʼa wé a mfaʼa wônan éyoñ a ne na dibi e nga mam a nya éfufup ki a nga faé. 
Nyô a veʼe feʼe na a nyiñ éfufup été; ve a vinii monyañ wé, a ngenan ve dibi été. 
Nyô a nyeʼe monyañ wé, nye a too éfufup été a teke jame ya kolé ôbak e ne be nye na a ku. 
Ve nyô a vini monyañe wé a ne dibi été a te yeme vôm a ke, amu dibi e dibeya nye mis.
Ma tili mia de, a ayôme bone dam, amu mam abé menan me jambaneya amu jôé Yésus. 
Ma tili mia de a beésa amu mia yem nyô a too aso atataʼa. Ma tili mia de a bisoé bi bôt, amu mi dañeya mbia môt ate. 
Ma tili mia a ayôme bone dam amu mia yem Esaa. Ma tili mia a be ésaa amu mia yem nyô a too aso atataʼa. Ma tili mia de a bisoé bi bôt, amu mi ne ngu, a Ajô Zambe e too e be mia, a mi ne bedañe mbia môt. 
Te nyeʼane si nyô nge mam me ne été. Nge môt éziñ a nyeʼe si nyô, nyeʼan Esaa ô nji bo e be nye, 
amu mam mese me ne si nyô aval ane: nkômbane ya minsôn, nkômban ya bi e mam ma yené a mis a ntabane mebun e be mame ya si nyô, bi nji so e be Esaa, ve si ndôn.
Amu si ndôn ja lôt, ébien a mbia nkômban ya été. Ve môt a bo nkômbane Zambe a tabe nnôm éto.
A ayôme bone dam, awolo da suʼulan nde di. Mi nga wôʼô be jôʼô na nsiñe Krist a zu. Ve a taté éyoñ ébiene ji, besiñe Krist be nto. Amu jame di bia yeme na, asuʼulan e nto bebé. 
Be nga too e be bia, ve be nji bo émbangan. Nge be nga ye bo émbangan, ve be nga ye tabe a bia. Ve be nga kôlô e be bia, nde da ye yené ne ngeññ na, teke wua ya e be be a mbe éñwongan. 
Ve mfaʼa wônan mi nga nyoñ Mfufup Nsisim, ñwoʼon wo so e be nyô a ne mfufup, a mia bese mi bili ñyeman. 
Me nji tili mia amu na mia dimi benya mejôô, ve amu na, mia yeme me, a na, minsos mi nji bo e benya mejôô été. 
Za a ne nlaa minsos? Nyô a sôane na, Yésus a ne Krist. Nsiñe Krist ñhe le, nyô a sôan Esaa a Mon. 
Nyô ase a sôane Mon, a nji bi Esaa. Ve nyô a meme Mon, nye a bili fe Esaa. 
Mfaʼa wônan, foé mi nga wôk a so atataʼa é too e be mia. A nge é too e be mia, foé mi nga wôk a so atataʼa, wôna mia fe mi too e be Mon a e be Esaa. 
Avale te ngakaʼa émien a nga bo bia é né. E ne na ényiñe ya melu mese. 
Jame te nde me nga tyiʼi na, me tili mia ajô ba ba jeñe zene ya zametane mia. 
Mfaʼa wônan, nyôñan mi nga nyoñ Mfufup Nsisim, ñwoʼon wo so e be émien ô too e be mia. A mi nji yi na be beta yeʼele mia mi too e be nye. 
Ajô te, a ayôme bone dam, tabaʼan e be nye. Nde éyoñ a ye yené, bia ye bo njalan a ndi minlem, teke wôʼôson e nsoone wé.
Amu mia yeme na, a ne zôsôô , yemane na, e nyô a bo zôsôô a ne mbialane be nye.
Yenan abime nyeʼan Nti a nga nyeʼe bia ane bia lobane na bone be Zambe! A bi ne nalé. Amu ajô te si ndôn é se ngule ya yeme bia, é nji yeme Zambe. 
A bôt ma nyeʼe, a taté éyoñe ji, bi ne bone be Zambe. Ve avale bia ye bo nde e ngenane te tuʼa yemeleban éyoñe ji. Ve bia yeme na éyoñ a ye yené, bia ye funane nye, amu bia ye yene nye aval a né. 
A e môt ase a telé avale ndi nleme te e be nye a telé émien étyi, amu a ne étyi. 
E môt ase a bo abé a tyame memvinda. Amu abé e ne ntyamane memvinda. 
Ve mia yeme na, a nga zu amu na, a vaa abé . Abé e nji bo be nye. 
E môt a too e be nye a nji fe bo abé . E nyô a bo abé a nji yene nye nge yeme nye.
A ayôme bone dam, môt a boʼo te duʼu mia. E môt a bo zôsôô , a ne zôsôô aval ane a ne zôsôô . 
E nyô a bo abé a ne nyô Satan, amu Satan a ne mbo abé a so atataʼa. Amu ajô te Mone Zambe a nga yené amu a tyame bisaé bi Satan. 
E nyô a nto mbialan e be Zambe a nji bo abé , amu e mvoñe jé é béé be nye, a voʼo fe bo abé amu a nto mbialane be Zambe. 
A zen éte, ba yemelane bone be Zambe a bone be Satan. Nyô ase a nji wulu zôsôô a nji bo mone Zambe. Avale te fe nyô a ne te nyeʼe monyañe wé.
Amu foé été nje mi nga wôk a so atataʼa na, bi nyeʼesan, wua a nyô mbok. 
Saa aval ane Kaéñ, amu a mbe nyô mbia môt, a nga tyiʼi monyañe wé tyiñ . A nga tyiʼi nye tyiñ amu jé? Amu mimboone mié mi mbe abé , e mi mi monyañ ke mvaé. 
Te seman, a bobejañ nge si nyô ja siñe mia. 
Mfaʼa wongan bia yeme na bi kôlô ya awu a kui ényiñ ve nné ane bia nyeʼe bobejañ. E nyô a ne te nyeʼe a too awu été. 
Nyô a vini monyañ a ne ñwôé bôt. A mia yeme de na, teke ñwôé bôt a bili ngap ényiñe ya nnôm éto é too e be nye, 
Amu jame di, a taté éyoñe ji, bia yen nyeʼan Yésus Krist a nga ve ényiñe jé amu ajô dangan. Bia fe bia yiane ve ényiñ jangan ajô bobejañ. 
Nge môt éziñ a bili akume ya si nyô a lôô monyañe wé e mebua été, a bo te mvamane nye, nyeʼane Zambe ô too e be nye aya? 
A ayôme bone dam e mboʼone te nyeʼe a nkobô ya biyaé, ve a mimboon a benya mejôô. 
Amu jame te bia yeme na, bi ne ba benya mejôô, a bia ye volôbane minlem asu dé. 
Amu nge minleme miangan mia ve bia bijô, Zambe a dañe minleme miangan, a a yeme mame mese. 
A ba ma dañe nyeʼe, nge minleme miangan mi nji ve bia bijô, bia kobô Zambe a ndi minlem ése. 
A e jôm ése bia sili, bia ye nyoñe je e be nye, amu bia baʼale metiñe mé a bo mam a nyeʼe. 
A dina e ne atiñe dé. Bi buni mone wé Yésus Krist a nyeʼesan bia bia aval a nga ve bia atiñ . 
Nyô a baʼale metiñe me Zambe a too e be Zambe a Zambe a too e be nye. Jame te nde bia yeme na a too e be bia amu Nsisim a nga ve bia akap.
Ve mi veʼelan minsisim, mi yem, nge mi ne mi mi Zambe. Amu abui bekulu mejô meduʼan e maneya mialane si nyô. 
A e zene nyô mia ye yemelane Nsisime Zambe. Nsisim ôse wo meme Yésus, nyô a nga bialé e minsôn, ô ne wu Zambe. 
A nsisim ôse wo bo te meme nye nalé, ô ne nsiñe Krist, nye mi nga wôʼô be jôʼô na a ye zu. A a taté éyoñe ji, a ntoo si nyô. 
Ve mia, a ayôme bone dam mi ne be Zambe, mi ne bedañ bekulu mejô bete, amu nyô a ne zañe jenan, a dañ anen a lôte nyô ya si nyô. 
Be ne ba ya si nyô a ba kobô nkobô ya si nyô. A si nyô ja vôʼôlô be si nyô, 
ve bia bi ne ba be Zambe. Nyô a yeme Zambe a vôʼôlô bia. Nyô a nji bo nyô Zambe, a ne te vôʼôlô bia. Vôm ate bia yemelane nsisime benya mejôô a wu minsos.
A bôt ma nyeʼe e nyeʼesané zañe jangan, amu nyeʼan wo so e be Zambe, a nyô ase a nyeʼe nye a nto mbialane be Zambe a akui vôme ya yeme Zambe. 
Nyô a nji nyeʼe a nji yeme Zambe, amu Zambe a ne nyeʼan. 
Avale di nde nyeʼane Zambe ô nga yené zañe jangan: Zambe a nga lôm atyiʼi Mone dé e si nyô, nde bia ye nyiñ amu nye. 
E jôme ba loone nyeʼan é ne na: Saa bia bi nga nyeʼe Zambe. Ve nye a nga nyeʼe bia, a lôm atyii Mone dé, étyiʼa metunaʼa ya mam abé mangan.
A émbame ma nyeʼe, nge Zambe a nga nyeʼe bia nalé, bia yiane fe nyeʼesane zañe jangan, 
Zambe a too e be bia. A nyeʼane wé ô jalébaneya e be bia. 
E jame di bia yeme na bi too e be nye, nyeʼe ki e be bia. A nga ve bia Nsisime wé. 
A bia, bia kañete amu bi yemeya nye, a na, Esaa a nge lôme Mone wé si nyô aval ane Nyii bôt ya si nyô.
E môt ase a meme na, Yésus a ne Mone Zambe, Zambe a too e be nye e be Zambe.
A bia yem, amu bi nga buni nyeʼane Zambe a nga liti zañe jangan. Zambe a ne nyeʼan. Nyô a too nyeʼan été a too e be Zambe, a Zambe a too e be nye. 
E jame di nde nyeʼan wo jaléban e be bia; e ne na: Bi ne njalan a ndi minlem môse ntyiʼane mejô. Amu aval a né, avale te fe nde bi ne si nyô, 
Woñ ô nji bo nyeʼan été. Ve nya nyeʼane a vaa woñ, amu woñ ô ne amu melep . A môt a ko woñ a nji bo njalan e nyeʼan été. 
Bia nyeʼesan amu nye a nga taté nyeʼe bia. 
Nge môt éziñ a jô na: Ma nyeʼe Zambe! Ve a viniʼi monyañ wé, a ne nlaa minsos. Amu, e môt a ne te nyeʼe monyañ a lôô a mis, a se ngule ya nyeʼe Zambe a nji yen. 
Atiñe di nde a nga ve bia. E môt a nyeʼe Zambe, a nyekeʼe fe monyañe wé.
E môt ase a buni na Yésus a ne Krist, a bialéya e be Zambe. A nyô ase a nyeʼe Zambe a ne mbiaé, a nyeʼe fe nyô a ne mbilane be Zambe.
E jame di bia yeme de na bia nyeʼe bone be Zambe, nge bia nyeʼe Zambe a jalé metiñe mé. 
Amu nyeʼan Zambe vôme nyô ô ne na: Bi baʼale metiñe mé. A metiñe mé me nji bo adit, 
éyoñ e ne na e nyô ase ane mbialane be Zambe a dañe si nyô. A ndañane si nyô ô ne mbunane wongan.
Zʼane ndañe si nyô, nge a nji bo na nyô a buni na Yésus a ne Mone Zambe? 
Nye a nga zu a mendim a metyi, Yésus Krist. A saa ve a mendim étam, ve a mendim a metyi. A Nsisim nye a ne ngaa, amu Nsisim a ne nyô benya mejôô. 
Belaa be ne bengaa e yôb été: Esaa, Ajôô a Mfufube Nsisim. A belaa be ne jôme jia. 
A belaa be ne bengaa e si nyô: Nsisim, mendim a metyi, a belale ba kobô ve ajô da. 
Nge bia kañese ngaa bôt, ngaa Zambe a dañ. Amu ngaa Zambe nye nyô: A ne ngaa ajô Mone wé. 
Nyô a buni Mone Zambe a bili ngaa ate e be émien. Nyô a bo te buni Zambe a nyoñe nye ane nlaa minsos, amu a nji buni ngaa Zambe a nga bo ajô Mone wé. 
Ngaa ate nye nyô: Zambe a nga ve bia ényiñe ya melu mese, a ényiñ éte é ne be Mone wé. 
Nyô a bili Mon, nye a bili ényiñ: nyô a nji bi Mone Zambe, a nji bi ényiñ. 
Me nga tili mame mete mese, amu mi yeme na mi bili ényiñe ya melu mese, mia mia buni a jôé mone Zambe.
Ndi minlem bi bili e be nye nje nyô: nge bia jaʼé nye jôm, aval ane nkômbane wé ô né, a wôʼô bia. 
Ajô te, amu bia yeme na a wôʼô bia éyoñ bia sili nye jam éziñ, bi too ndi na bi mbili jôm bi nga sili nye. 
Nge môt éziñ a yene monyañ a bo abé , avale abé e ne te kui awu, a yeʼelaʼan, a Zambe a ye ve nye ényiñ, nge abé te e ne foʼo di e nji kui awu. Abé da kui awu e ne. Saa ajô mbo abé avale te nde ma jôô de na be yeʼelan ajô dé. 
Mbia mboon ase a ne abé , ve abé ese e nji kui awu. 
Bia yeme na, e nyô ase a nto mbialane be Zambe a nji fe bo abé . Ve Mone Zambe a baʼale nye, a mbia môt a nji fe bi ngule ya jôô nye. 
Bia yeme na, bi ne ba be Zambe, ve si nyô ése e ne éjôé mbia môte si. 
Bia yeme na Mone Zambe a nga so. A nga ve bia atyeñe ya yeme nyô a ne Nyaa, a Bebela! Bi ne be Nyô ane Nyaa e be Mone wé Yésus Krist. E nye a ne bebela Zambe a ényiñe ya melu mese.
A ayôme bone dam, mataʼane bengunemelan.
Ma, mvendé , ma tili Nganti a ne ntoban a bone bé ma nyeʼe éfufup ya e benya mejôô été. A saa ve ma étam, ve nalé fe ba bese be bili ñyemane benya mejôô, 
amu bebela a too e be bia a kui nnôm éto.
Mvam, nkoon éngôngo a mvoʼé , bia ye tabe e be bia, bi soʼo e be Zambe Esaa a e be Yésus Krist Mone Esaa, e benyaa mejôô été, a e nyeʼan été. 
Me nga wôʼô angôndô ya beta mevak ya yene bone bôé ba wulu e zene benya mejôô été, aval ane abendé bi nga nyoñ e be Tate e né. 
Wôna éyoñe ji ma sili wo de a Nganti. Teke tili tili wo mfefé atiñ ve di bi bili a so atataʼa. E nyeʼesaʼan, wua a nyô mbok. 
Nyeʼan ô ne na, bi wulu e metiñe mé été. Nalé nye a ne atiñ bi nga wôk a so atataʼa na, mi wulu e zen éte été. 
Amu beduʼu bôt be maneya mialane si nyô. Be nji mem mbunane na Yésus Krist a nga zu bialé minsôn. Nduʼu bôt a nsiñe Krist nye ñhe le!
Baʼalane ñhe miabebiene na, mi bo te jañele bibuma ya biyaé bienan, ve na, mi nyoñe maʼane menan ngum. 
E nyô a zembe ôsu, te tabe nyeʼelane Krist été a nji bi Zambe. E nyô a too nyeʼelan Krist été, nye a bili Esaa baa Mon. 
Nge môt éziñ a zu e be mia ve te bi nyeʼelan ôte e be émien, te nyoñane nye nda jenan, nge tame nye mbamba nsoone zañe jenan, 
nyô a nyoñe ngabe mbia mimboone mié. 
Me bili mam abui ya tili mia, ve me nji kômbô tili mia me a nkôs. Amu me too ndi na, ma ye zu e be mia a kobô mia a tyiñe jam, nalé avaʼa dangan da ye jaé ne lut. 
E bone be monyañe wôé a ne ntobane Zambe, ba batane wo.
Ma, mvendé , ma tili nyô ma dañe nyeʼe éfufup ya benya mejôô été. 
A mba mvôé, ma nyamete na, ô tabe mvoʼé mezene mese a na, nyôle jôé é bo mvoʼé avale da ane nsisime wôé ô né. 
Yaa, me nga wôʼô avale abui a, e bobejañ be nga kui va, ba kañete ane éfufup ya benya mejôô é nga faé ényiñe jôé été. Wo wulu éfufup ya e benyaa mejôô été. 
E beta avaʼa wom a ne éyoñ ma wôʼô na e bone bam ba wulu éfufup ya benya mejôô été. 
A édima mvôé, wo bo aval ane mbunane wôé ô né, mfaʼa ya njuʼu wo nyoñ asu bobenyañ, jaʼane mfaʼa beyeñ. 
Be nga kañete mboone mvame wôé asu keké. Wo ye dañe bo mvaé éyoñ wo volô dulu nlômane dap, aval ane nkômbane Zambe ô né. 
A amu jôé dé, be nga téé dulu teke nyoñe jôm e be bikuu. 
Avale te bia fe bia yiane volô bôte bete, a liti na, bi ne benyoñe ngap ya benya mejôô. 
Me nga tili keké mejô mʼéziñ, ve Diôtréfe, e nyô a nyeʼe a too évet a nji nyoñe bia. 
A na, éyoñ ma ye zu, ma ye kulane mbia minkobô mise a kobô bia. A saa ve nalé étam, ve émien a bene nyoñe bobenyañ a ba ba kômbô be nyoñ. A dipe be zen , a titane be e keké. 
A édima mvôé, te vu mboon abé . E nyô a bo mvaé a ne nyô Zambe. E nyô a bo abé , a nji yene Zambe.
Mfaʼa Démitrius, bôt ba ve mbamba nkañete mfaʼa wé. Bebela émien a liti nalé. Jaʼane bia fe, bi ne bengaa. A wo yeme na, nkañete wongan ô ne bebela.
Me bili mam abui ya tili wo, ve me nji kômbô tili a nkôs a tiñeti: 
amu me too ndi na ma ye yene wo anaʼana, a bia ye laan bi lôane mesu. 
Ma, Yude, mbo ésaé Yésus Krist, monyañe Yakob, ma tili ba be ne nloon, nyeʼan e be Zambe Esaa, a mbaʼalan mfaʼa Yésus Krist. 
Mvam, mvoʼé , a nyeʼan, bi zaʼa e be mia abui abui.
A bemvôé bam, éyoñ me nga dañe kômbô tili mia ajô nyiane wongan bia bese, me mbe ntindane ya bo nalé, amu me tômôlô mia na, mi wosan, a kamane mbunan ô nga veban e be mimfufup éyoñe jia nté ényiñ. 
Amu bôt bʼéziñ be nyineya e zañe jenan asoé, mbe bete mveane mekua wop ô maneya litiban. Be ne mbia be bôt ba kôñelane mvame Zambe wongan bisôk, a katee susuʼa Njôô, a Nti wongan Yésus Krist.
Ma kômbô na mi simesan, akôsa bo mi maneya yeme mame mete mese na, Nti, éyoñ a nga mame nyii bôte bé e si ya Ejipte, a nga jiane ba be nga bo ayete minlem. 
E be éngele be nga bo te baʼale nkôñe wop, ve be nga liʼi étabaʼa jap, a baʼaleban nkaʼan kom, e dibi été, akekui ntyiʼane mejô ya beta môs . 
Mfaʼa Sodom a Gomor, a bitison bi nga bômane bie, be nga bo mejian avale daada ane be, a tôñe minsôn mia selan abialé dap. Be ne ntelan ane éveʼela, e njañane ya nduane kom. 
Avale te fe bôte bete, e befeʼe ya biyeyeme biab été, ba bo minsône mvin, a biasé ngule njôan a ta e ba be ne bitôtok. 
Jaʼane Miké, éyoñ a nga sañetane Satan, a kobô nye ajô mbime Môze, a nji veʼele kobô nye nkobô meta, ve a nga mane jô na, Nti a vaʼa wo melep .
Ve bôte bete ba kobô e mam be nji yem ébiasé. A e jame ba yem ñyemane ya nlô, akut ane betit, wo kee be ve njañan. 
Amu ajô tañ, nde be nga ku e meveʼele me Balam a be nga jañ nkangane Koré été. 
Bôte bete bebien mbe ba ve ndiane wônan ya nyeʼane bobenyañ mvin, éyoñ ba di te wôʼôson a toñe ve bebien. Be ne minkut mi ne tee mendim, mmie mite mia dutuban a évuñulu. Be ne bilé bi ne tee bibuma, ñwuan biyoñe bibaé, ntéane si. 
Be ne mbia mintyôa mi mañ, mmie mite mia kuli avule ya ôsone viap, ateté da ndeñendeñ, mbaʼalan e dibi ya nnôm éto. 
Enok a nga kulu mejô ajô dap, e môse zamgbwale, ataté melu me Adam, a jô na: Tameka yenan, Nti a zu nsamba, a bizuʼu mimfufube mié. 
A zu tyiʼi si nyô ése mejô a kpwéé mbia be bôt bese, a mbia mimboon mi abé miap mise ya wôé, a mbia mejô mese, e mbia beboabé be nga kobô nye. 
E mbe bebiene le! E ba ba kobô e menyiñ, a bikalak éyoñ ése. Ba dutuban a mbia minkômban. Menyu map ma kobô bivuvuʼu bi mam a belane bôt, ve amu mfi wop bebien.
Ve mia, a bemvôé bam, simesaʼan minkulane mejô minlôman mi Nti wongan Yésus Krist be nga taté jô mia. 
Be nga bo be jôʼô mia na: Melu ma suʼulan, bôt ba ye zu a kpweʼele mia, mbe bete ba wulu e mbia minkômban miap été. 
Bebiene le! Ba mias nkandan mengam. Be bili ve asimesane ya si nyô. Nsisim a nji bo e be be. 
Ve mia, a bemvôé bam, lôñane mia bebien e mfubane mbôkaʼa mbunan e yôp yeʼelan e Nsisim été. 
Tabaʼan e nyeʼane Zambe été. Ajô ényiñe ya melu mese, telaʼane ndi minleme jenan e nkoon éngôngol Nti wongan Yésus Krist été. 
E ba ba sôan, dutaʼane be a njiban ôse. 
Nyiʼane be, a vaa be nduan. Wôna, mfaʼa ba bevok, dutaʼane be a nkoon éngôngo, ve a woñ, a vini, jaʼan alôʼô e ne mvin a zene ya minsône miap.
E be nyô a ne ngule ya baʼale mia mi za veʼele ku, a telé mia ôsu ya étôtoʼo jé mi too teke bijô e mevak été, 
e be Zambe étam, nyô a ne nyii wongan amu Yésus Krist Nti wongan, étôtok, éjijin, ngu a njôan bi boʼo be nye te na biyoñ bise bi boban, éyoñe jina a kui miaé mise, Amen!
Nlitane mame Yésus Krist: Zambe a nga ve nye wô na a liti bebo bisaé bé e mam ma ye jiʼa boban. A nga nga bo na bôt be yeme me éyoñ a nga lôme éngele wé e be Yôanes, mbo ésaé wé,   
e nye a tuʼa liti na, mam mese a nga yen, me ne nkobô Zambe a ngaa Yésus Krist. 
Ebotan a môt a lañ, a ba ba wôʼô mejô me nkulane mejô wu, a baʼale mam me ne ntilan été, amu éyoñ é nto bebé.
Me Yôanes, ma tili bekeké zamgbwa be ne Azi. Mvam a mvoʼé bi ne mveban e be mia, bi soʼo e be Nyô a too, Nyô a nga too a Nyô a zu, a jôé minsisime zamgbwa mi ne ôsu éto njôan jé, 
a jôé Yésus Krist, nya Ngaa, Ntôle bewômô miñwuan a e Ntômba bejôô si nyô. Etôtok a ngu bi boʼok e be nyô a nyeʼe bia, a nga kôté bia e mam abé mangan été a zene ya metyi mé, 
a nga bo bia ayoñe betuni mfaʼa Zambe Esaa wé nnôm éto, a nnôm éto. Amen. 
Mi lôô, a zu ézezañe minkut, a dis ese da ye yene nye, e ba bebiene be nga jii nye akoñ: meyoñ mese ya si nyô ma ye tabe ôlun été amu nye. Yaa! Amen! 
Me ne Alfa a Oméga, nalé Nti Zambe a jô, Nyô a too, Nyô a nga too a Nyô a zu, Nyô a ne ngul ése.
Me Yôanes, monyoñe wônan, a ébe nyoñe ngap ya minjuk, njôan a njiban bi ne e be Yésus. Me nga too ékôte mañe Patmôs, amu ajô Zambe a ngaa Yésus. 
Nsisim a nga bi ma môse Nti a, e mvuse jam, me nga wôʼô éwôlô tyiñ aval ane nyô toñ, 
é jôʼô na: E mam wo yen, tiliʼi me e kalate été, a lôme me e be bekeké zamgbwa be ne na: Eféze, Smirne, Pergame, Tiatir, Sardés, Filadélfi, a Laôdisé. 
Me nga kôñelane na, me yene tyiñ é mbe é kobôʼô ma éyoñe me kôñelaneya, me nga yene bibii bifufup bi or zamgbwa. 
A, e zañe bibii bifufup bite, môt éziñ a mbe a funaʼane mona môt. A nga beʼe ayab ézingi, kandé or é nga yeme nye tôé. 
Nlô wé a ésile jé, bi mbe éfumulu ane ji bibañe mendim a e mise mé me mbe aval ane évele nkabaʼa nduan. 
Mebo mé me nga bo me funaʼan édima mvot, ntuman ébé nduan, a tyiñe jé é mbe aval ane éduñe mintyôa mi mañ. 
A nga bili ateté zamgbwa e mbo nnôme wé, a akabe nkpwaté mekôn meyo mebaé e nga kui anyu dé. Asu dé e nga ngemban aval ane jôp, éyoñ ese da faé. 
Me nga ku ane mbim e mebo mé e si, éyoñe me nga yene nye a mis, ve a nga beté me wo wé ya mbo nnôm, a jô na: Te ko woñ. Me ne nyô ya ôsu a Nyô a suʼulan, 
a Nyô a vee. Me nga wu, ve tame yen, me vee nnôm éto a nnôm éto. A me bili bidibaʼa ya awu a bi ya vôme miñwuan mi né. 
Tiliʼi ñhe mam ô maneya yen, e mam me né, a ma ma yiane boban.
Ve mfaʼa nsolane jam wo fombô ateté zamgbwa ô nga yen e mbo nnôme wom a bibii bifufup bi or bia tinane na: Ateté zamgbwa, e ne beéngele bekeké zamgbwa, a bibii bifufube zamgbwa, bi ne bekeké zamgbwa.
Tiliʼi éngele ya keké é ne Eféz na: Avale di nde nyô a bili ateté zamgbwa e wo wé ya mbo nnôm, e Nyô a wulu ézezañe bibii bifufup bi or zamgbwa a jô: 
ma yeme mimboone miôé, ésaé jôé, mbane wôé, a na, ô se ngule ya jibi mbia be bôt. O nga veʼele ba ba jô na be ne minlôman a be nji bo mie, a ô nga yene na be ne belaa minsos. 
O ne mban: ô nga wu mintaé amu jôé dam, ve teke jañele ngul nlem .
Ve ma wôʼô wo abé na, ô liʼiya ayôñe dôé ya atataʼa. 
Ajô te ñhe, simesaʼane vôm ô nga ku: kôñelaʼane nlem , a bo mimboone ya melu mvus. Nge nalé momo, me zuli e be wo a, nge ô nji kôñelane nlem , me vaa ébii éfufube jôé e vôm é né. 
Ve ô bili jame di ane maʼa, e ne na: Wo vini mimboone be Nikôlayite avale fe ane mamien. 
E nyô a beʼe melo, a wôʼô mam Nsisim a jô bekeké. E nyô a dañ, ma ye ve nye a di élé ya ényiñ, nje é ne Paradis Zambe été.
Tiliʼi éngele a ne keké Smirne na: Avale di nde Nyô ya ôsu, a Nyô a suʼulan, a Nyô a nga wu a beta bulan ényiñ a jô: 
ma yem meveʼele môé a azoé dôé; ve ô ne kum a bibôta bi ba ba veʼe feʼe na, be ne beyude; ve be nji bo be: be ne aba Zambe Satan. 
Te ko e mam wo yiane jibi woñ. O lôô, Satan a ye futi bevoʼo ya be mia e nda mimbôk asu ya veʼele mia, a mia ye veʼelebane melu awôm. Jibiʼi akekui awu, a ma ye ve wo ékate duma ényiñ. 
Nyô a beʼe melo, a wôʼô mam Nsisim a jô bekeké. E môt a dañ, a ye bo te wôʼô mintaé ya awu baa.
Tiliʼi éngele ya keké é ne Pergame na: Avale di nde Nyô a bili nkpwaté mekôn ô ne akap meyo mebaé a jô: 
ma yeme vôm ô too. E vôm éto njôane Satan é né. Ve ô bili jôé dame ngu ne zeñ, a ô nji kate mbunane wom, jaʼane melu me Antipas, e nya ngaa wom, nye a nga wôéban e be mia, e vôme Satan a too. 
Ve me bili mam ma wôʼô wo abé : bôte bʼéziñ be ne ézezañe jôé, ba vôʼôlô nyeʼelane Baalam, nye a nga lebe Balak na a lame bone bʼIsraél ôlam, a tindi be be di betit be nga vebane e be bengunemelan a bo ébamba. 
Ve be wo fe, bôte befe be ne ba ba vôʼôlô nyeʼelane be Nikôlayite.
Kôñelaʼane ñhe nlem . Nge nalé momo, me zuli e be wo avô, a ma ye wosane be a nkpwaté mekône ya anyu dam. 
E môt a beʼe melo, a wôʼô mam Nsisim a jô bekeké. E nyô a dañ, ma ye ve nye maan a ne nsolan, ma ye ve nye éfumulu akok a, nkpwelan akoʼo yôp, mfefé jôé, nde teke môt a yem, vengevenge ve nyô émien a nyoñe de.
Tiliʼi éngele ya keké é ne Tiatire na: Avale di nde Mone Zambe a jô, e Nyô mis me né ane évele nkabaʼa nduan, a mebo me funaʼan édima mvot. 
Ma yeme mimboone miôé, e nyeʼane wôé, e mbunane wôé, ésaé jôé a mbane wôé. Mimboone miôé mia suʼulan mia dañe mi ya ôsu abui. 
Ve ma wôʼô wo abé na, wo ve Zézabél fan, minga ate a jô na a ne nkulu mejô, a yale bebo bisaé bam e nkobane zen été, a yeʼele fe be na be bo ébamba a di fe betit be nga veban e bengunemelan. 
Me nga ve nye éyoñe ya kôñelane nlem , ve a nji kômbô kôñelane nlem a jôʼé ébamba jé. 
Tame yen ma wua nye énoñe mbia ôlune yôp, fufulu a bemvôé mejiane bé vengevenge ve a kôñelane nlem, a suu mbia mimboone mié. 
Ma ye bibi bone bé be wu, nalé bekeké bese ba ye yeme na, me ne nyô a yemelan asimesan e ne bôte minlem a e mebumesi. A ma ye yaʼane môt ase ya be mia ane mimboone mié mi né. 
Ve ma jô mia bôte ya Tiatire mi nji nyoñe ngap a nyeʼelane te, nge bindi jôme bôte bete ba loone bidoʼo minsolane mi mam mi Satan na: Ma ye bo te beté mia mbeʼe ôfe. 
Ve da, mi biane jôm mi bili nya mbiane, akekui ma ye so. 
Nyô a dañ, e nyô a baʼale mimboone miam akekui asuʼulan, ma ye ve nye ngule ya jôô meyoñ , 
a ye kee me vôme ya di a nkasa étyé, aval ane ba bôé mevieʼe mʼétek, 
avale mamien me nga nyoñe ngul e be Esaa wom, a ma ye ve nye ôteté melendé me tyé. 
E môt a beʼe melo, a wôʼô mame Nsisim a jô bekeké.
Tiliʼi éngele a nee keké Sardés na: Avale di nde nyô a bili minsisime mi Zambe zamgbwa a ateté zamgbwa a jô na: Ma yeme mimboone miôé: wo wume na ô vee, ve ô ne ñwuan! 
Mombôʼô! Yemeteʼe mebukaʼa me ntoo bebé ya wu, amu me nji yene mimboone mi mam miôé njalane mvoʼé e mise me Zambe wom. 
A jô te simesaʼane jam ô nga nyoñ a wôk. Baʼaleʼe de a kôñelane nlem! Nge wo bo te mombô, ma ye zu ane ñwuwup, wo teke yem awolo ma ye zu e be wo atemetem. 
Akôsa bo nalé ô bili bôt bʼéziñ e Sardés valé mbe be nji ve mengômesane mabe mvin. Ba ye liʼitane ma, be beʼe ndombo amu ba yiane je. 
Nalé ate e nyô a dañ, a ye jaé e mengômesan ma fum. Ma ye bo te tyame jôé dé e kalate ényiñ, a ma ye yalan ajô dé asu ésaa wom a asu beéngele bé. 
E môt a bili melo, a wôʼô mam e Nsisim a jô bekeké.
Tiliʼi éngele a nee keké Filadélfi na: Avale di nde Mfufup wo kobô, e nyô a ne Nyaa, e nyô a bili édibaʼa David; e nyô a diin, a teke môt a ye dip, nge dip a teke môt a ne diin: 
ma yeme mimboone miôé. Tame yen me teléya mbé ôsu viôé, ô yoo, a ñwô teke môt a ne dip. O bili ôyôme ngu, ve akôsa bo nalé ô nga baʼale ajô dam a teke kate jôé dam. 
Tame yen ma ve wo bôte ya aba Satan. E ba ba jô na be ne beyude a be nji bo be, amu ba laa minsos. Ma ye bo be na be zu kute meboñe si a ésemé e mebo môé e si, a ba ye yeme na me nga nyeʼe wo. 
Amu ô nga baʼale ajô dam a mban ôse, ma fe ma ye baʼale wo awolo meveʼele da ye zu e be bôte binam bese, a veʼele ba bese be too si. 
Me mbeme zu, tukaʼa bi e jôm ô bili, môt a za nyoñe wo ékate jôé? 
Nyô a dañ, ma ye bo nye akône ya nda Zambe wom, a ye bo te beta kôlô été. A ma ye tili e jôé Zambe wom e be nye, nalé fe jôé tisone Zambe wom, mfefé Yérusalém, nye a sis a soʼo yôbe be Zambe wom, a mfefé jôé wom. 
Nyô a beʼe melo, a wôʼô jam Nsisim a jô be keké.
Tiliʼi éngele a nee keké Laôdisé na: Avale di nde Amen a jô, nya ngaa, a nyô a ne bebela, tine ntéane biôme Zambe: 
ma yeme mimboone miôé na. O nji bo avoé, nge ayôñe da kundi. Boʼo avoé, nge ayôñ da kundi. 
Vʼamu ô ne ntôton, teke avoé, nge ayôñ, ma ye yô wo anyu dam. 
Amu wo jô na: Me ne kum, me maneya bik, me nji fe yi jôm. Ve ô ne te yeme na, ô ne bua, éngôngo, azoé, ndim, a soé. 
Ma lebe wo na ô kuse or a ne ntumane nduan e be ma, ô bo kum, nalé fe mengômesan me ne éfumulu ô jaé, nde ôsone ya soé jôé wo ye bo te yené; ô kuse fe mbone ya woʼo e mise môé ô yen. 
E ba bese ma nyeʼe mbe ma komekane be a lep. Ajô te vaʼa ngu, a kôñelane nlem! 
O lôô me tele mbé si a ma kut. Nge môt éziñ a wôʼô tyiñe jam a diine ma mbé , ma ye nyiine be nye a di be nye a nye be ma. 
Nyô a dañ, ma ye ve nye na bi tabe éto njôane jam, aval ane ma fe me nga dañ, a ke tabe bia Esaa wom éto njôane jé.
E môt a beʼe melo, a wôʼô mam Nsisim a jô bekeké.
Eyoñe mam mete me lôteya, me nga yene mbé ô yoo yôp, a tyiñ ôsu me nga taté wôk é kobôʼô ma é funaʼane nyô toñ, é nga jô me na: Betek e va, a ma ye liti wo e jam da yiane tôñe valé. 
Eté été, Nsisim a nga bi ma. A ô lôô, éto njôan é nga tele yôp, a môt éziñ a too je yôp. 
Nyô a nga too éto njôane yôp a mbe a funaʼan akoʼo ba loone Yaspe a di ba loone Sardôan. Etôtok é mbe é bômaʼan éto njôan a minkôkô mi émerôd. 
Bito mewôm mebaé a binyin bi mbe bi bômaʼan éto njôane ji, bemvendé mewôm mebaé a benyin be mbe be too bito mewôm mebaé a binyin, be beʼe bifumulu mengômesan, bikate bi or bi too be minlô. 
Befeleves, metyiñ a zoʼoyañ bi mbe bi soʼok éto njôane te. Beta belambe zamgbwa be mbe be yôñôk éto njôan. Belambe bete be ne minsisim mi Zambe zamgbwa. 
Ôsu éto njôan, jôm é too ane mañ mʼévet é funaʼane kristal. Betite benyiin, njalan a mis ôsu a mvus, be tele ézezañ éto njôan, be bômaʼane je. 
E tit ôsu é funaʼane ngbwengbwem, e nyô baa é funaʼan étoñe nnôme nyak, e nyô lale, é funaʼan asu môt, e nyô nyini é funaʼan aval ane ndôé ja yele. 
Betite bete benyiin be nga bili, tit ése, mefap mesaman njalan a mis mbômaʼan été a atan. Be ne te jôʼé jô môs baa alu na: Etyi, étyi, étyi, Nti, Zambe a ne ngul ése, nyô a nga too, nyô a too, a nyô a zu.
A, éyoñ ése betit be nga ve étôtok, duma a akéva e be Nyô a too éto njôan a a vee nnôm éto a nnôm éto, 
bemvendé mewômebaé a benyiin be nga kumbu si asu nyô a too éto njôan, be nga kañe Nyô a vee nnôm éto a nnôm éto, be wuʼa bikate biap asu éto njôan, be jôʼô na: 
wo wo yiane nyoñe duma, étôtok a ngu, a Nti e Zambe wongan, amu wo ô nga té biôme bise; ô nga kômbô na bi boban, ane bi nga téban.
A me nga yene kalate, ntilan été a atan, mfetan a besitame zamgbwa e mbo nnôme Nyô a too éto njôan. 
A me nga yene ngungule éngele, ô mbe ô kobôʼô tyiñe yôp ô jôʼô na: Za a yiane kui kalate, nge vaa besitam yʼété? 
Ve teke môt e yôp été, e si nge si été, a mbe ngule ya yooé kalate, nge wua mis été. 
Me mbe me yônôk abui amu teke môt a nga yené na a ne ngule ya yooé kalate nge wua mis été. 
Ve wua ya bemvendé a nga jô me na: Te yôn! Tame yen, ngbwengbweme ya ayoñe Yuda, éfaʼalé David a dañeya, a ye yooé kalate a besitame zamgbwale bé. 
Ane me nga yene Mone Ntômba a tele ézezañ éto njôan a betit benyiin, e zañe bemvendé, a funaʼane nyô a ne ñwôéban. A nga bili minlaʼa zamgbwa a mise zamgbwa me ne minsisim mi Zambe zamgbwa nlôman e si ése. 
A nga subu ôsu na a nyoñe kalate e wo ya mbo nnôm nyô a too éto njôan.
A éyoñ a nga nyoñe kalate, betit benyiin a bemvendé mewôm mebaé a benyiin be nga kumbu e si asu Mone Ntômba. Môt ase a nga bili mvet a bilaé bi or njalan a ôlobinda, mbie bi ne meyeʼelane mimfufup. 
Be nga bo be yiʼa mfefé jia na: Wo wo yiane nyoñe kalate ate a tyame besitam ya été, amu ô nga wôéban, a ô nga kôté asu Zambe, ba ya meyoñe mese, minkobô mise, bôte bese a mesi mese, a metyi môé. 
A ô nga bo be ngum éjôé a betuni mfaʼa Zambe wongan, a ba ye jôʼô e si nyô. 
A me nga yen a wôʼô tyiñ abui beéngele mbômaʼan éto njôan, betit a bemvendé. E tañe jap é mbe beakutu beakutu, betoyini betoyini. 
Be mbe be yôtaʼane tyiñe yôb na: mone ntômba a nga wôéban a yiane nyoñe ngu, akum, fek, éwôlô, duma, étôtok a ékañaʼa. 
A me nga wôʼô ntéan jôm ôse ya yôp a si a e si été, a e mañ, e biôme bise bi vee été, bi jôʼô na: ékañaʼa, duma, étôtok a ngu bi boʼo e be nyô a too éto njôane a e be Mone Ntômba nnôm éto a nnôm éto. 
A bevevee be biôme benyin be mbe be jôʼô na: Amen! A bemvendé be nga kumba si a kañ.
Nde éyoñ Mone Ntômba a nga kui éfetaʼa ôsu ya bifetaʼa zamgbwa, me nga wôʼô tit ôsu ya betite benyiin é jôʼô a tyiñe zoʼoyañ na, zaʼak. 
A me nga yen éfumulu ékabela, e môt a nga bete je yôp a nga bili akoñ élaé , ékate duma é nga vebane be nye, a nga ke ane medañe, mfaʼa ya ke dañ. 
Eyoñ a nga kui éfetaʼa baa, me nga wôʼô tite baa é kobôʼô na: Zaʼak! 
Ane ékabela éfe é nga vam ane nduan. Ngule ya vaa mvoʼé e si na bôt be wôan é nga veban e be nyô a nga bete je yôp. A beta nkpwaté mekôn a nga vebane be nye.
Eyoñ a nga kui éfetaʼa lale, me nga wôô e tite lale é kobôʼô na: Zaʼak! A me nga yen: évindi ékabela. Nyô a nga bete je yôp a nga bili kop e wo. 
A me nga wôʼô jôm aval ane tyiñ , ézezañe betite benyiin é jôʼô na: ô veʼe nlisi wua tañe denié wua, aveʼe fôn ala, tañe denié wua. Ve mfaʼa mbon a woon, te nambe bie.
Eyoñ a nga kui éfetaʼa nyini, me nga wôʼô tite nyini é jôʼô na: Zaʼak! 
Ane me nga fombô e teme na, ékabela é too ékukut. E nyô a nga bete je yôp, be loʼone nye jôé na awu, étabaʼa miñwuan é tôñe nye mvus. Ane ngul é nga vebane be be mfaʼa ngap jia ya mengap menyiin ya si na be wôé bôt a nkpwaté mekôn, a zaé, a awu, a miñyôyoʼo betite ya si.
Eyoñ a nge kui éfetaʼa tane, me nga yen ataʼa metunaʼa si minsisime ya ba be nga wôéban amu ajô Zambe a amu nkañetane be nga kañete ane bengaa. 
Be nga yôtan a ngule tyiñ , a jô na: Ntéavé a Masa a ne étyi a bebela, wo ye yange asu ntyiʼane mejô a nkunane metyi mangan e be bôt be too si nyô? 
Wôna éfumulu ézingi é nga veban e be môt ase ya be be, be nga jô be na, be tame jibi nté éziñ, akekui tañe beébe bebo bisaé bap a bobenyañe bap é jalébaneya, mbe ba yiane wôéban avale fe ane be.
Eyoñ a nga kui éfetaʼa samane, beta mfôʼôsane si a nga bo. Jôp e nga bo dibi aval ane éyé melina, a ngon ése ki ane metyi. 
Ateté ya yôp e nga ku si aval ane bityese bibuma bi figié éyoñ ôkôs wo suʼu bie. 
Yôp e nga kôlô aval ane kalate ba vuluku. Minkôle mise a bikôte bi mañ bise bi nga fôʼôsan. 
Bejô bôte ya si nyô, e ba benen, bivete minsamba mewosan, minkukum a mingungu, bese, belo a beti, be nga sobô e mimbase mekok a mekôme ya minkô. 
Be mbe be jôʼô minkô a mekôme na kpwaʼane bia yôp, a solaʼane bia ôyap a nyô a too éto njôan, a ôyap a ayaa Mone Ntômba! 
Amu beta môse ya ayaa dap a soya, a za a ye nyiñ?
E mvuse mame mete, me nga yene beéngele benyin be tele mekuʼu menyin ya si. Be feteya bivuñulu binyine ya si, ane évuñulu éziñ é ne bo te vuñ e si, e mañ, nge e be élé éziñ. 
A me nga yen éngele mfe a soʼo mfaʼa jôp da tôô. A nga bili sitame vevea Zambe. A nga kobô e beéngele be nga nyoñe ngule ya ndeñele si a mañ tyiñe yôp a jô na: 
te ndeñelane si a mañ a bilé, akekui bi maneya futi sitam e mesu bebo bisaé be Zambe wongan. 
A me nga wôʼô tañe ba be nga futibane sitam e mvome mesu. Be mbe betoyini ntet a mewôm menyin a benyin, be soʼo e meyoñe mese me bone be Israél. 
Ayoñe Yuda, be nga futiban sitam mvome mesu toyini awôm a ébaé! E mvôʼô Ruben toyini awôm a ébaé, e mvôʼô Gad toyini awôm a ébaé. E 
mvôʼô Azér toyini awôm a ébaé, e mvôʼô Néftali toyini awôm a ébaé. 
E mvôʼô Siméoñ toyini awôm a ébaé, e mvôʼô Isakar toyini awôm a ébaé, 
e mvôʼô Yôsep toyini awôm a ébaé. E mvôʼô Bényamin, be nga futibane ndem e mvome mesu toyini awôm a ébaé.
E mvuse mame mete, me nga fombô a yene beta nsamba bôt. Teke môt a mbe ngule ya lañe tañe jap. Be soʼo meyoñe mese, a e be bôte bese, a minkobô mise. Be nga tele betetele asu éto njôan a asu Mone Ntômba, be beʼe bifumulu bizingi be bili mebui melen e mo. 
Be nga yôtane tyiñe yôp a jô na: Nyian ô ne jôme Zambe wongan, nyô a too éto njôan, a e jôme Mone Ntômba. 
A beéngele bese be nga sulan, mbômaʼan éto njôan a bemvendé, a betite benyiin be nga ku si bubutu asu éto njôan a kañe Zambe. 
Be nga bo be jôʼô na: Amen. Ekañaʼa, étôtok, fek akéva, duma, éwôlô a ngu bi boʼo e be Zambe wongan nnôm éto a nnôm éto! Amen. 
Wua ya bemvendé a nga nyoñ nkobô a jô me na: E bôt be beʼe bifumulu melôʼô ba, be ne beza, a ba so vé? 
Me nga yalane nye na: A Nti wom, wo wo yem. Ane a nga jô me na: Ba so e beta meveʼele été. Be nga sôbe melôʼô map a dube me éfumulu e metyi me Mone Ntômba été. 
Ajô te be tele ôsu éto njôane Zambe, a kañe nye môs baa alu e nda Zambe été. A nyô a too éto njôan a ye buti be e nda éndelé jé été. 
Baa ye fe wôʼô zaé nge évé. Jôp a nduane jé bia ye bo te beta diʼi be. 
Amu Mone Ntômba a tele ézezañ éto njôan a ye bo mbaʼale wop. A a ye kee be vôme menjeñe mendim me né. A Zambe a ye fimi miliʼi mese e mise map.
Eyoñ a nga kui éfetaʼa zamgbwale, évôl é nga bo e yôb été bebé étun awolo. 
A me nga yene beéngele zamgbwa be tele asu Zambe, metoñe zamgbwa me nga vebane be be. 
Engele mbok a nga zu tebe ataʼa metunaʼa yôp. A nga bili ésua ôtu or. A abui be ôlobinda e nga veban e be nye na, a ve be fufulu a meyeʼelan mimfufup mise, ataʼa metunaʼa or e ne ôsu éto njôan. 
A ôtita be Olobinda ô nga kôlô e wo éngele a bet asu Zambe, a meyeʼelane mimfufup. 
Ane éngele a nga nyoñ ésua ôtu a jalé je a nduane ya ataʼa metunaʼa a wua je e si, ane zoʼoyañ, metyiñ befeleves a mimfôʼôsane mi si bi nga boban.
Beéngele zamgbwa be nga bili metoñe zamgbwa be nga kômesan nloñan. 
Nyô ôsusua a nga loñe toñe jé. Ane metaʼa a nduan, mbundaʼan a metyi bi nga wuabane si: ane ngabe lale ya si é nga dik, nalé fe ngabe lale ya bilé a bilok. 
Engele baa a nga loñe toñe jé. O nga ye jô na, beta nkôl a yôñe nduan a nga wuaban e mañ été, a e ngabe lale ya mañ é nga bo ve metyi. 
E ngabe lale ya bevevee be biôme be too mañ a nga wu, a ngabe lale besitima é nga ndaman. 
Engele lale a nga loñe toñe jé. Ane beta ôteté a nga ku, a yôñôk ane ômes, a nga ku e ngabe lale ya asôé yôp a menjeñe mendim. 
Jôé dé e ne na yôlôyôlô. E ngabe lale ya mendim é nga veñesan ayô, a abui bôt e nga wu amu mendim me nga bo ayô. 
Engele nyini a nga loñe toñe jé. Ane ngabe lale ya jôp, e nyô ngon, a nyô ateté, bi nga namban. Ane ngabe lale jap é nga bo ékukut. Môs ô nga jañele ngabe lale ya mfaane wé, nalé fe alu. 
A me nga wôʼô ndôé é yeleʼe ôzolom yôp é jôʼô tyiñe ngule na: Angônda jam! Angônda jam! Angônda jam e be bôt be too si nyô amu nloñane metoñ beéngele belaa mbe ba yiane beta loñ.
Engele tane a nga loñe toñe jé. Ane me nga yen ôteté ô kpwaʼa si. A édibaʼa ya susuʼa édoʼo ébé é nga veban e be nye. 
E nga diin anjeñ édoʼo ébé, ane ôtita ô nga kui ô funaʼane wu mbeʼe nduan. Jôp e nga bo dibi, jaʼane ñyeme yôp. 
A bitandak bi nga so ôtita wu été, a yandane si nyô. Ngul é nga vebane be be, é funaʼane nyô alete ya si. 
Ve be nga nyoñ atiñe ya bo te ndaman biloʼo ya si, e biôm bia leʼeban, nge élé, ve e bôt be nji bi sitame Zambe e mesu. 
Be nga nyoñe ngu, saa nyô ya wôé be, ve nyô ya ndeñele be nté ngon étan. A éndeñelaʼa te é funaʼane ji môt ôlet wo te lôp. 
Melu mete bôt ba ye jeñ awu, ve teke de yen. Ba ye kômbô wu, ve da ye tube be. 
Bitandak bi nga funane bikabela bi ne nkômesane ya bo bita, e minlô miabe yôp jôm ane ékate duma or, a mesu map me funaʼane mesu me bôt. 
Be nga beʼe ésil ane ji binga, a mesôñe map ve ane ma me ngbwengbwem. 
Be nga yené ve ane ba be beʼe kôt étyé, a éduñe mefap map é mbe ane ji mengale me abui bikabela bia ke mbil e bita. 
Be beʼe menjem ane ma alet me bili minsoñ nguleya ndeñele bôt nté ngon étan é too e menjeme map. 
Njô bôte wop a ne éngele njañan, nye ba loon e nkobô be Hébre na Abadoñ, a e nkobô Begrék na Apôlion. 
Bidime bi ôsu bi lôteya. Bidime bife bibaé bia zu.
Engele samane a nga loñe toñe jé. A me nga wôʼô tyiñ é soʼo minlaʼa mi ataʼa metunaʼa or a nee asu Zambe. 
E nga jôban e be éngele samane a nga bili toñe na: Suʼu beéngele benyiin be ne ntiñetan e beta ôsôé Efrate. 
Ane be nga suu beéngele benyin be nga too nkôman awolo, môs , ngon a e mbu be nga yiane wôé ngabe lale ya bôt. 
Tañe minsamba bewulu bikabela mewosan é mbe beakutu bebaé ya beakutu. Me nga wôʼô tañe yʼété. 
Avale me nga yen bikabela a ba be nga bete bie yôp, nde le. Be nga beʼe bibene bi nduan, yaseñte a sufre. Minlô bikabela mi mbe ane minlô bengbwengbwem, a menyu map me nga bo me yôô nduan, ôtita a sufre. 
A bibubua mite bilaa, nduan ôtita a sufre, mbie menyu map me mbe me yôôk, ngabe lale ya bôt é nga wu, a bibubua bite: nduan, ôtita a sufre menyu map me nga yô. 
Amu ngule ya bikabela é ne e menyu map a e menjeme map. Yaa! Menjeme map ma funane benyo, me beʼe minlô, a zen éte, be ne nguleya ndeñele bôt. 
Ve mfaʼa bôt be nga liʼi teke wu e bibubua bi, be nji kôñelane minlem a jôʼé mimboone ya mo map, be nga ke ôsu a kañe mimbia minsisim, bengunemelane be or a ba be silba a mvot, mekok nge bilé, mbe be se nguleya yen, nge wôk, nge wulu. 
Be nji jôʼé ñwôane bôte wop, nge bemviʼi, nge ébamba jap, nge wube wop.
A me nga yen éwôlô éngele éfe é soʼo yôp. E nga beʼe nkut , étôtok é nga bôman asu dé. Asu dé e mbe aval ane jôp, a mebo mé aval ane minsum mi nduan. 
A nga bili mone nkulane kalate e wo wé. A nga telé abo dé ya mbo nnôm e mañ, e di ya mbo ngale ke e si. 
A nga kobô tyiñe ngu, aval ane ngbwengbwem ja bam. Eyoñ a nga bam, bezoʼoyañ zamgbwa be nga kuli metyiñe map. 
Eyoñe bezoʼoyañ be maneya bam mbôlô me nga ye tili, me nga wôʼô tyiñ é soʼo yôp é jôʼô me na: Baʼaleʼe nsolane jame ya bezoʼoyañ zamgbwa, a te tili wô. 
A éngele me nga yen a tele e mañ a si, a bete mbo nnôme yôp 
a kane ngana a jôé nyô a too nnôm éto, nyô a nga té yôp a biôm bi nee été, si a biôme bi nee été, mañ a biôm bi nee été a jôʼô na: Nté éyoñ ô nji fe bo. 
Ve melu ba ye wôʼô éngele zamgbwale a tatéʼé nloñane toñe jé, éyoñe te nsolane jame Zambe wo ye kpwaan, aval ane ô nga kateban e be bebo bisaé bé bekulu mejô. 
A tyiñ me nga wôk é soʼo yôp é nga beta kobô ma é jôʼô na: Kele nyoñe nkulane kalate e wo éngele été, nye a tele mañ a si. 
Me nga ke éngele bebé, a yeʼelane nye na a ve ma mone kalate. Nde a nga jô me na: Nyoñôk a di nye. A ye bo ayô e miñya miôé été, ve anyu dôé été a ye bo zam ane wôé! 
Ane me nga nyoñe mone kalate e wo éngele, a di nye. Anyu dam été a mbe zam ane wôé. Ve éyoñ me diya nye miñya miam mi nga boban ayô. 
Ane be nga jô me na: Wo yiane beta kulu mejô e be bôt, e be meyoñe me bôt, minkobô a e be bejô bôt abui.
Ane be nga ve me nden é funaane méta mveʼe mesi a jô me na: Kôlôʼô si a veʼe nda Zambe, ataʼa metunaʼa a e ba ba kañ été. 
Ve ô liʼi nseñ ô ne atane ya nda Zambe te veʼe wô. Amu ô nga veban mfaʼa meyoñ ma ye tibi nlam ô ne étyi tañe bengone mewôm menyin a bebaé. 
A ma ye ve bengaa bam bebaé ngule ya kulu mejô, be beʼe minkuta tañe melu toyini a mintet mibaé a mewôm mesaman. 
Be ne beôlivié bebaé a bibi bifufup bibaé bi tele asu Nti ya si. 
Nge môt éziñ a kômbô ndeñele be, nduan é kui anyu dap a diʼi besiñe bap. Yaa, nge môt éziñ a nga ye ndeñele be, avale te nde a nga yiane wôéban. 
Be bili ngule ya dibe yôp a teke mveñ éziñ é ne noñe melu me nkulane mejô wop. Be bili ngule ya kôñelane mendime metyi, a bibi si a abui bibubua ese be ne kômbô. 
Ve éyoñe ba ye mane ve nkañete wop, a tite ja so édoʼébé ja ye wosane be, ja ye dañe be a wôé be. 
Mimbime miap mia ye bômbô ézezañe beta nlam ba loon avale nkulane mejô ô né na Sodom a Ejipte, e vôm émien Nti wop a nga tyelébane krôa . 
Bizuʼu bi bôt a menda me bôt, minkobô a meyoñe me bôt ba ye zu yene mimbime miap tañe melu mela a étun, a teke jame be soñ. 
E bôt be too si ba ye vak amu ajô dap, ba ye vak, ba ye veane biôm amu bekulu mejô bete bebaé be nga soo be abui éndeñelaʼa. 
Ve mvuse melu mela a étune mete, évuñulu ényiñ, é soʼo be Zambe, é nga nyiine be be, a be nga tebe. Ane beta woñ a nga bi e bôt be nga yene be. 
Be nga wôʼô beta tyiñ a soʼo yôp a jôʼô na: Betan e nné. A be nga bete yôp e minkut été, e mise besiñe bap. 
Awolo te ebien, ngule mfôʼôsane si é nga bo. E ngap awômô ya nlam é nga ku si a bôte toyini zamgbwa be nga wu ébubua te. E ba be nga nyiñ be nga ko woñ abui a ve Zambe ya yôbe duma. 
Mbia jame baa a lôteya. Tame yen e nyô lale a zu anaʼana.
Engele zamgbwale a nga loñe toñe jé. Beta metyiñ me nga so yôp me jôʼô na: Ejôé ya si nyô é nto ji e Nti wongan a Krist wé éyoñe ji. A ye jôʼô nnôm éto a nnôm éto! 
Bemvendé mewôm mebaé a benyiin mbe be too e bito minjôane miap asu Zambe, be nga ku si bubutu a kañe Zambe 
a jô na: Bia ve wo akéva, a Nti, Zambe a ne ngul ése, nyô a too, nyô a nga too, amu ô litiya beta ngule wôé, a ô teléya éjôé jôé. 
Meyoñe me bôt me nga yaa, ve ayaa dôé nde e nga zu. Awolo ntyiʼane mejô asu miñwuan, awolo maʼane bebo bisaé bôé, bekulu mejô, mimfufup a ba ba ko e jôé dôé woñ, e ba be ne tyôtyôé a e ba be ne anen, éyoñe ya jiane ba ba ndamane si. 
Ane nda Zambe é nga yombô e yôb été. A éwolo élat é nga yené e nda Zambe jé été. A ne befeleves be nga bo, metyiñ, bezoʼoyañ, mfôʼôsane si a ngule metaʼa. 
Beta ndem a nga yené e yôp été avale di: minga a beʼe jôp, ngon e mebo mé e si, a e nlô, ékat a ateté awôm a abaé. 
A nga too abum, a tatek a ésaé, a mintaé mi nkôʼôlane mie. 
Wôna ndeme fe é nga yené e yôb été, é mbe beta dragoñ, évele ane nduan. A nga bili minlô zamgbwa a minlak awôm a e minlô mié yôp, mimvulekane biyé zamgbwa. 
E njeme jé é nga vaa ngab lale ya ateté ya yôp a wua de e si, dragoñ a nga tebe ôsu minga a mbe na a yiane biaé na a mine mon nné ane a bialé. 
Ane a nga biaé monafam, nye a yiane liti meyoñe mese zen e vôme ma ke di a ntum étyé. Ane mone wé a nga nyoñebane be Zambe a éto njôane jé. 
Ane minga a nga mate a ke nkôte si, e vôme Zambe a nga kôme nye vôme ya tabe na be ve nye bidi tañe melu toyini a mintete mibaé a mewôm mesaman. 
Ane mewosan me nga boban e yôb été. Miké a beéngele bé be nga wosane dragoñ. A dragoñ fe a nga wosan a be éngele bé. 
Ve a nji dañ. Eto teke beta yené e yôp été asu dap. 
Ane beta dragoñ a nga wuaban e si, nnôme nyo, e nyô ba loone na Diable a Satan, nduʼu si ése, a nga wuaban e si baa beéngele bé nsamba wua. 
A me nga wôʼô éwôlô tyiñ é soʼo yôp, é jôʼô na: Eyoñe nyian nje ji, éyoñe ngu a éjôé Zambe wongan, a ngule njôane Krist wé. Amu a wuabaneya e si, mboʼolô bobejañe bangan, nyô a nga bo a boʼolôʼô be asu Zambe wongan môs ba alu. 
Ve be nga dañe nye a metyi me Mone Ntômba, a e foé be nga boban bengaa. Be nga bo te nyeʼe ényiñe jap a kui vôme ya ko awu woñ. 
Ajô te tabaʼane mevak été, mia yôp a mia mi bili bitabaʼa bienan été. Engôngol a mia, si a mañ, amu Diable a siseya e be mia, njalan a ayok, a yeme na, a liʼiya nye ve ôyôm éyoñ. 
Eyoñe dragoñ a nga yene na a wuabaneya e si, ane a nga taté ntitane minga a nga biaé monafam. 
Ve mefap mebaé me beta ndôé me nga veban e be minga na, a yele a ke e nkôte si, e vôm a ne nye mbaʼalane na, be ve nye bidi, ôyab a nyo, tañe mimbu mila a étun. 
Ane nyo é nga yô jôm ane ôsôé, e mvuse minga na, mendim me kee nye. 
Ve si é nga zu volô minga. Ane si é nga yombô a mine ôsôé dragoñ a nga yô. 
Asu ya yaa minga, nde dragoñ a nga kee mewosan e be mebukaʼa me mvoñe bôte jé, e ba ba baʼale metiñe me Zambe, a baʼale Foé Yésus. 
A me nga yene tit é kuik e mañ, é bili minlaʼawôm, a minlô zamgbwa. E minlaʼa mié yôp, mimvulekane biyé awôm a, e minlô mié yôp, jôé ébiasé e too ntilan. 
E tit me nga yen é funaʼane ze. Mimbiaé mié mi nga funane mi mi Urs a anyu dé ane di ngbwengbwem. A dragoñ a nga ve nye ngule jé, éto njôô jé a ngule njôan. 
Nlô wua ya minlô mié ô mbe mbalan bebé ya wu. Ve aveñe ya awu dé e nga yet. Si é nga kam a ése é nga toñe tit. 
A be nga kañe dragoñ amu a nga ve tite ngule njôan, a be nga kañe tit a jô na: Za be ne veʼane nye tit a za a ne wosane je? 
Anyu e nga vebane be je asu ya kobô nkpwala ébiasé, a ngule ya jôô é nga veban e be je tañe ngon mewôm menyin a ébaé. 
Ane é nga kui anyu a kobô Zambe ébiasé, asu ya kobô jôé dé ébiasé, e vôme wé a ne étyi, a ba bese éto jap é nee yôb été. 
Ngule ya wosane mimfufup a dañe mie é nga vebane be nye, a a nga bi ngule njôan e be ayoñ ese; môt ase, minkobô mise, a bi jôé bise. 
Ba ye kañe nye, ba bese be too e si, e ba bese môé map me nji bo ntilan e kalate ényiñ Mone Ntômba a nga wôéban aso mbôkaʼa ya si nyô. 
Nyô a bili alo a wôʼô na: 
nyô a ne ntiñetan ya ke minkôm a ye ke e minkôm. Nyô a ne ntiñetan ya wu a nkpwaté mekôn a ye wu a wô. Awolo mban a mbunane mimfufup e nde di.
A me nga yene tite fe é kui e si. E nga bili minlaʼa mibaé ane Mone Ntômba, ve é kobôʼô ane dragoñ. 
Ngule njôan ése tit ôsu ja belane je e mise mé. Ja bo na si a e bôt be too été be kañe tit ôsu nje fôl awu é nga mane yet. 
Ja bo bitua bi mam a kui vôme ya soo nduan e yôp, e mise me bôte bese, a zuu je e si. 
Ja duʼu bôt be too e si a e bitua bi mam bia vebane be je na é bo e mise me tit éte. Ja tindi na be telé éveʼela asu duma tit é beʼe aveñe nkpwaté mekôn, nje é nga beta nyiñ. 
Ngul é nga veban e be je na, é fôʼô éveʼela tit, é kui vôme ya kobô, a wôé e môt ase a ye bo te kañ éveʼela tit. 
Ja tindi bôt bese, e ba be ne anen a ba be ne tyôtyoé, minkukum a minzôzoé, beti a belo na be kpwelebane ndem e wo ya mbo nnôm nge mvom asu. 
A teke môt a ne ngule ya kus, nge kuan, nge a nji beʼe ndem, jôé tit, nge ékanga tañe ya jôé dé. 
Eyoñe ya fas é kpwaaneya: e nyô a ne atyeñ a kôñelaʼan ékanga tañe tit éte, amu é ne ékanga tañe môt. A ékanga tañe jé é ne mintete misaman a mewôm mesaman a saman.
Ane me nga yen: ô lôô mone ntômba a tele tetele nkôle Siôn, ba be bôt toyini ntet a mewôm menyin a benyiin be beʼe jôé dé a e di Esaa, ntilane mesu map. 
A me nga wôʼô tyiñ é soʼo yôp ane éduñe mañ, aval ane mvam ngul éduñe zoʼoyañ, a tyiñ me nga wôk é nga too ane jia bebôme mvet ba nnambe bibômebômé biap. 
Be mbe be yiʼa mfefé jia asu éto njôan, ôsu betite benyiin a bemvendé. A teke môt a mbe ngule ya yéʼé jia te, vengevenge ve bôt toyini ntet a mewôm menyin a benyiin, e ba be nga kôtébane si. 
Be nji vebane mvin a binga, amu be ne bindun. Ba tôñe Mone Ntômba e vôm ase a ke. Be nga kôtéban ézezañe bôt aval ane bembômô mfaʼa Zambe a mfaʼa Mone Ntômba. 
A minsos mi nji yené e menyu mab été, be ne teke bijô.
A me nga yen éngele mfe a yeleʼe ézezañe yôp. A nga bili mbamba Foé ya nnôm éto a yiane kate bôt be too e si: njôan ôse, ayoñ ese, nkobô a bôte bese. 
A nga bo a kobôʼô a ngule tyiñ na: Koone Zambe woñ a ve nye duma, amu awolo ntyiʼane mejô wé e kpwaneya. Kañane nté yôp a si, mañ a menjeñe mendim. 
Wôna, éngele mfe nyô baa a nga tôñe nye a jô na: A kuya, a kuya, beta Babilôn, nyô a nga nyuu meyoñ mese woone ya ayaa ébamba déé. 
A e mfe, éngele lale, a nga tôñe be a jô a tyiñe ngule na: Nge môt éziñ a kañe tit a éveʼela jé, nge nyoñe ndem asu dé nge wo wé, 
nye fe a ye nyu woone ya ayaa Zambe, nsôan teke mbundan, élaé ya ayaa dé, a a ye tôban minjuk e nduan a e sufre été, asu mimfufube beéngele, a di Mone Ntômba. 
Otita ya minjuʼu miap wo bet nnôm éto a nnôm éto. A be nji bi awoʼon toʼo môs toʼo alu, e ba ba kañe tit a éveʼela jé, a nyô ase a nyoñe ndeme ya jôé dé. 
E ne awolo mbane mimfufup mia baʼale mebendé me Zambe a mbunan e be Yésus. 
A me nga wôʼô tyiñ é soʼo yôp é jôʼô na: Tiliʼi na: Ataté éyoñe ji, ébotan a miñwuan mia wu e be Nti. Yaa nalé Nsisim a jô, ndemben ba ye woʼone bisaé biap, a amu mimboone miap mia tôñe be.
A me nga yen, éfumulu nkut a, été yôp, môt a too ane Mone Môt. E nlô wé yôp, a nga beʼe ékate duma or a, e wo wé, a nga bili akabe fansoñ. 
Wôna, éngele mfe a nga kui nda Zambe a yôtaʼan e môt a nga to e nkut tyiñe ngu a jô na: Wuʼa e fansoñe jôé a kôan. Awolo ya kôan e kpwaaneya, amu bibuma ya si bi ntoo bitôtôlô. 
Ane nyô a nga too e nkut yôp a nga wua fansoñe jé si, ane nkôane mvoñe ya si ô nga boban. 
Wôna éngele mfe a nga kui e nda Zambe ya yôp. Nye fe a nga bili akabe fansoñ. 
Wôna éngele mfe a nga kui ataʼa metunaʼa. A nga bili ngule ya jôô nduan, a yôtane nyô a nga bili akap fansoñe na, wuʼa akabe fansoñe dôé, a faté bisañ bi woon ya si, amu bisañ bi woone bié bi nto bitôtôlô. 
Ane éngele a nga wua fansoñe jé e si, ane a nga kôane woone bibuma bi ya si a futi nye e beta fandé ayaa Zambe été.
Be nga tibi fandé a mebo e tison atan, a metyi me nga vam fandé me nga bet a kui e minkole mi tii bikabela menyu kiliméta mintete minyin a mewôme muam.
A me nga yene ndeme fe e yôb été, é too anen a jame ya semé. Beéngele zamgbwa be bili bibubua zamgbwa, e bi bia suʼulan amu ayaa Zambe da tôébane be be. 
A me nga yene jôm é funaʼane mañ me akoʼo e ne édima, fufulu a nduan. Bedañe be tit a éveʼela jé a ékanga tañe ya jôé dé, be nga tele e mañe me akoʼo e ne édima, be bili memvete me Zambe. 
Be nga bo be yiʼa jia Môze, e mbo ésaé Zambe a e jia mone ntômba na: Mimboone miôé mi ne anen a jôme ya nyeʼe wo yen, a Nti Zambe a ne ngul ése. Mezene môé me ne zôsôô a bebela a njôô meyoñ .
Za a ye bo te ko woñ, a wumu jôé dôé, a Nti? Amu wo étam ô ne mfufup. Meyoñe mese ma ye zu, a kumbu si asu dôé, amu mintyiʼane mejô miôé mi maneya yené.
A me nga yene nda Zambe é bili vôm a nʼétyi asu nkobane mejô me Zambe, é yombôʼô e yôb été. 
A beéngele zamgbwa, be bili bibubua zamgbwa be kui e nda Zambe, be nga beʼe mfubane ndombo wo faé, angeteñ ñyemetan a bekandé be or. 
Jia ya betite benyiin é nga ve beéngele zamgbwa bisua bi or zamgbwa, njalan a ayaa Zambe a vee nnôm éto. 
A nda Zambe é nga jaé ne lut, a ôtita amu étôtoʼo Zambe a éwôlô jé. A teke môt a mbe ngule ya nyiine nda Zambe été, akekui bibubua zamgbwale beéngele zamgbwa bi bobaneya.
A me nga wôʼô beta tyiñ a soʼo nda Zambe, a jôʼô beéngele zamgbwale na: Kelan a sôé bisua zamgbwale ya ayaa Zambe e si. 
E nyô ôsu a nga ke a sôé ésua jé e si. Mbia mefô me nga bi e bôt be nga beʼe ndeme tit a kañe éveʼela jé! 
E nyô baa a nga sôé ésua jé e mañ. Ane mañ me nga bo ane metyi me mbim, e jôm ése ya mañ é nga bili mvebe ényiñ é nga wu. 
E nyô lale a nga sôé ésua jé asôé, a e menjeñe mendim: asôé a menjeñ bi nga veñesane metyi. 
A me nga wôʼô éngele a ne njôô mendim a jôʼô na: O ne zôsôô a mfufup, wo ya ô too, e wo ô nga to, amu ô nga liti e zôsôô wôé. 
Amu be nga kuli metyi mimfufup a bekulu mejô, a metyi fe mme ô nga nyuu be. Nalé a yiane be! 
A me nga wôʼô ataʼa metunaʼa e jôʼô na: Yaa, a Nti Zambe a ne ngul ése, mintyiʼane mejô miôé mi ne njalan a benya mejôô a zôsôô . 
E nyô nyiini a nga sôé ésua jé e jôp. A ngul é nga vebane be je na é diʼi bôt a nduane jé. 
A bôt be nga dik a beta ayôñ. A be nga kobô jôé Zambe ébiasé, e nyô a bili ngule njôan e be bibubua bite, ve be nji kôñelane minleme na, be kañe nye. 
E nyô tane a nga sôé ésua jé éto njôane tite yôp. A éjôé jé é nga ku e dibi été. Bôt be nga nyalé ayem a mintaé. 
A be nga kobô Zambe ya yôp ébiasé, amu mintaé miap a mefôle map. Ve be nji kôñelane minlem mfaʼa mimboone miap. 
E nyô samane a nga sôé ésua jé ôsôé Efrate, mendim me nga viele a ve bejô bôte ya mfaʼa jôp da tôô zen . 
A me nga yene mbia minsisim mila mi funaʼane minkongo, mi soʼo anyu dragoñ, e di tit, a e di nkulu mejô minsos. 
Mi ne foʼo ve mimbia minsisim. Mia bo mesimba, a ke yene bejôô ya si nyô ése, be sulane be asu mewosane ya beta môse Zambe a ne Ngulése. 
Tame yen, ma zu ane ñwuwup. Ebotan a môt a mombô, a baʼale mengômesane mé, a za kee soé a jôʼé ôsone ya soé jé ô yené. 
Ane be nga sulane be e vôm ba loone nkobô Hébre na, Armagédoñ. 
E nyô zamgbwale a nga sôé ésua jé e ñyeme yôp. A beta tyiñ a nga so éto njôan a jôʼô na: E bobaneya. 
Ane befeleves a metyiñ, a bezoʼoyañ a angôndô mfôʼôsane si ñwô ôte ô ngenan te tame boban avale te ane môt a tabe si nyô bi nga tôñ. 
Ane beta tison a nga salane zañ bifase bilaa, a bitisone meyoñ bi nga ku. 
Ane Zambe a nga simesan beta Babilôn, mfaʼa ya ve nye élaé e vôme woone yʼayaa dé a kundi! Ane bikôte bi mañ bise bi nga mate, a minkô mi nga jañ. 
Beta metaʼa, adit ane betalañ, be nga ku bôt nyôl be soʼo yôp. A bôt be nga kobô Zambe ébiasé amu ébubua metaʼa, amu ébubua te é nga dañ ékowoñ.
A wua ya beéngele zamgbwa, be nga bili bisua zamgbwa, a nga zu a jô me na: Zaʼak a ma ye liti wo ntyiʼane ajô beta minga ébamba a too éwome mañ. 
Bejôô bôte ya si nyô be nga bo ébamba a nye a e bôt be too si nyô be nga sok woone yʼébamba jé. 
Wôna a nga beʼe ma, e nsisim été, a kee ma e nkôte si. A me nga yene minga éziñ, a too évele tit ne zôññ e yôp, njalan a môé me nkobô ébiasé e nyô, a beʼe minlô awôm a minlaʼawôm. 
Minga a beʼe évele veleves, a ngembaʼan a or, mekoʼo me ne édima a metabe. A nga bili élaé or, njalan a mam abé , e ne na, mvite ya ébamba jé! 
Ntilan ô nga too e mvom asu jé, ndimba, ô too na: Beta Babilôn, nyia binga bʼébamba a mbia be mame ya si. 
A me nga yene minga, mbilan a metyi mimfufup, a e ma bengaa be Yésus. Eyoñe me nga yene nye, me mbe feʼe ne vema. 
Wôna, éngele a nga jô me na: Amu jé wo ku avem? Ma ye kate wo ndimba jame minga ate a e nyô tit é beʼe nye é too minlô zamgbwa a minlaʼawôm. 
E tit wo te yen é nga too, ve é nji beta bo. Ja ye so mbiʼili a ke e njañ. A e bôt be too e si nyô mbe môé me nji bo ntilan e kalate ényiñ ane si nyô é nga téban, ba ye semé éyoñ ba yene tit éte, amu é nga too, ve é nji beta bo, ve ja ye beta so. 
Eyoñe ya bo atyeñe fek ja faé éfufup e nje ji. Minlô zamgbwa mi ne minkôle zamgbwale minga a too. Be ne fe bejô bôte zamgbwa. 
Betane ya be be, be kuya, nyô samane a jôô, nyô zamgbwale a ngenane te so, vʼéyoñ a ye so, a ye tabe ve ôyôme nté. 
E tit é nga too a é nji fe bo éyoñe ji, é ne ébien e njô bôte muame. E ne nlañan e nsamba betite zamgbwa, a ja ke njañ. 
Minlaʼawôm ô nga yen, mi ne bejôô bôt awôm be ngenane te nyoñ éjôé, ve ba ye kabane ngule ya njôô bôt awolo da, baa be tit. 
Be bili jame ba sôñ e ne na, be ve ngule jap a éwôlô jap mfaʼa ya bo tit ésaé. 
Ba ye wosane Mone Ntômba, a Mone Ntômba a ye dañe be. Amu a ne Nti ya beti a Njôô ya bejôô. E ba be ne nloon, mintoban, a e ba ba nyeʼe nye, ba ye dañ baa be nye. 
Ane a nga jô me na, mendim ô nga yen e vôme minga bijabô a too, me ne bôt, bizuʼu bi bôt, meyoñ me bôt a minkobô . 
Minlaʼawôm ô nga yen a tit, ba ye vini minga ébamba, ba ye telé nye éndômba a soé. Ba ye di minsône mié, a diʼi mie nduan. 
Amu Zambe a nga kôme minleme miap na be bo nkômbane wé ôbien, e ne na, éjôé jap é bo tit ésaé akekui mejô me Zambe ma ye tôéban. 
A, e minga ô nga yen, a ne beta tison a jôô bejô bôte ya si nyô.
Wôna me nga yen éngele mfe a sise si a soʼo e yôp. A nga bili beta ngu. A si é nga faé a étôtoʼo jé. 
A nga yôtan a tyiñe ngu a jô na: A kuya, a kuya, beta Babilôn. A ntoo étabaʼa mimbia minsisim, étabaʼa mimvimvine minsisim mise, étabaʼa anon ese e ne mvin a abé . 
Amu a nga nyuu meyoñe mese woone ayoʼo ya ébamba. Bejô bôte ya si nyô, be nga bo ébamba fufulu a nye. A bebo makit ya si nyô be nga bik a ngule ya nyanga jé. 
A me nga wôʼô tyiñe fe é soʼo yôp é jôʼô na: Kôlaʼane nlame wu a bôte bam, mi za nyoñe ngabe ya mbia be mame bé, a kabane bibubua bi ne asu dé. 
Amu e mam abé mé me ntoo abui a kui e yôp. A Zambe a simesaneya bikotekote bié. 
Yakaʼane nye a e moné wé émien. Bulaʼane nye mimboone mié tañe mebime mebaé. Elaé a nga bo a bundaʼane bewoone béé, tundaʼane be asu déé biyoñe bibaé. 
Abim a nga nyeʼe étôtok a nyanga, abime te vaʼane nye éndeñelaʼa a awu. Amu a jô e nleme wé été na: Ma ma dañ, a me nji bo nkus, a teke me yeʼe veʼele yen awu. 
Amu ajô te bibubua bi ne ntiñetan mfaʼa wé, bia ye zu e be nye môse wua, e ne na: Awu, mbia ôlun zaé, a a ye diʼibane nduan. Amu Nti, Zambe nyô a tyiʼiya nye ajô a ne ngu. 
Ajô te bejô bôte ya si nyô be nga nyoñe ngap a ébamba jé, a nyanga jé ba ye yôn a tat, éyoñe ba ye yen ôtita ya ndiʼane wé. 
Ba ye tebe ôyap amu woñe ya mintaé mié a jô na: Bidim! Bidim! Ngoʼo beta tison, Babilôn, e ngungule tison, e nga sili ve awolo da na, ô tyiʼiban ajô! 
A bebo makit ya si nyô ba yôn a nyoñe ngabe ya ôlune vié, amu teke môt a beta kus akume dap, 
akume or a silba, mekoʼo me ne édima, a metabe, nya ndomboo a ngômesan é ne ébubut, veleves a angôô, bilé bia nyume mvaé, biôme bi ne mbañ a bilé bi ne édima, mvot, étyé nge akoʼo Marbre. 
Elé kanél a amône beôlobinda, mir a ôtu, woon a mbon, ékekeb avut a fôn, benyak a mintômba, bikabela a bevagoñ, alo a minkôm. 
Ebuma ya e nleme wôé ô nga kômbô é keya wo ôyap. Jôm ése é ne abeñ a étôtok é ntoo momo be wo. Teke na be ne beta yeme je. 
Bekuane biôm a nga bo kum amu makite mete, ba ye tebe ôyap amu woñe ya éndeñelaʼa jé. E du été a ôlun été, 
ba ye jô na: Bidim! Bidim! Beta tison, nyô a nga beʼe ndombo, ngômesan é ne ébubut a nyô é ne angôô, é ngembaʼane or, mekoʼo me ne édima a metabe, 
akume te ese e maneya saaban vʼawolo da étam! A bewulu beavion bese, ba bese ba wulu besitima e mefôla ma bôman, bewulu mañ a ba bese ényiñe jap é tii mañ be nga tele ôyap, 
be yôtaʼan a ñyenan ôtita ya ndiʼane wé na: Tisone fé é mbe veʼane beta tison? 
Be mbe be kute mbuluk e minlô, be yônôk, miliʼi mis a ôlune na: Bidim! Bidim! Beta tison nyô afoʼo dé e nga bo ba bese be bili besitima mañe kum, ase a maneya saaban vʼawolo da étam! 
Vaʼak, a yôp amu nkuane wé! Mia mimfufup, minlôman a bekulu mejô fe vaʼan, amu Zambe a kobôya ajô denan éyoñ a maneya tyiʼi ajô Babilôn. 
Eyoñe te ngungul éngele éziñ ô nga nyoñ akok e ne anen, akoʼo ba koʼo de bidi a wua de mañ été a jôʼô na: Avale ngule di nde ba ye wua Babilôn, beta tison, ba ye bo te beta yene nye. 
Ba ye bo te beta wôʼô jia bebôme mvet a beyeme mezik, bebôme mfañ a toñ e be wo. 
Efufube lambe ja ye bo te beta faé be wo. Ba ye bo te beta wôʼô tyiñe ndôman é ndôme luk ba ngale be wo, amu bebo makite bôé be mbe biwôlô bi bôte ya si nyô, amu mam me ngbwee me nga wone meyoñ mese, 
a amu be nga koone metyi bekulu mejô, ma mimfufup a ma me ba bese be nga wôéban e si nyô be wo.
Wôna, e mvus éte, me nga wôʼô aval ane beta zôʼé ya beta nsamba bôt e yôp été, a jôʼô na: Alléluia! Nyian, étôtok a ngu, bi ne e be Zambe wongan. 
Amu mintyiʼane mejô mié mi ne njalan a bebela a zôsôô . A tyiʼiya beta minga a ébamba jé ajô. A kuneya metyi bebo bisaé bé e be nye. 
Be nga baʼalane jô na: Alléluia! A ôtita vié wo bete yôp nnôm éto a nnôm éto. 
Bemvendé mewôm mebaé a benyiin a betite benyiin be nga kumbu si a kañe Zambe a too éto njôan be jôʼô na: Amen. Alléluia!
Ane tyiñ é nga so éto njôan é jôʼô na: Kañane Zambe wongan, mia bebo bisaé béé, mia mia ko nye woñ, ayôme bôt a beta be bôt!
A me nga wôʼô zôʼé, aval ane nyô beta nsamba bôt, avale fe ane nyô beta be mañ, aval a ne mvame mingungule bezoʼoyañ é jôʼô na: Alléluia! Amu Nti, Zambe wongan a ne Ngulése a litiya éjôé jé.
E mvaʼan a fôn a ve nye duma, amu éliʼiti mone ntômba é soya. Mbome wé ô maneya kômesan.
E nga vebane be nye na a jaé éfumulu éyé ja ngemban é too mfuban amu ndombo é ne bezôsôô mimboone mimfufup.
Engele éziñ a nga jô me na: Tiliʼi na: Ebotan a ba be ne nloon e beta ndiane ya éliʼiti Mone Ntômba! Wôna a nga jô me na: A ne nkobô Zambe ôbien. 
Ane me nga kumbu e mebo mé si na me kañe nye. Ve a nga jô me na tabeʼe ntyele ya bo jame te. Me ne ébe mbo ésaé mfaʼa wôé a mfaʼa bobenyoñ ba baʼale nkañete Yésus. Zambe nye wo yiane kañ, amu nkañete Yésus ô ne nsisime nkulane mejô.
Ane me nga yene yôp e yoo. E teme na éfumulu ékabela, e môt a bete je yôp a ne jôé na: Etabendi a Bebela. A tyiʼi mejô a wosan e zôsôô été. 
E mise mé me ne ayôñ ane nkabaʼa nduan. E nlô wé abui biyañese bi duma, a jôé éziñ é too ntilan e nyôle jé, nye étam a yeme de. 
A beʼe alôʼô e too ndubane metyi, jôé dé na: Ajô Zambe. 
Minsamba mewosane ya yôp mi nga tôñe nye, mi bete e bifumulu bikabela yôp, bi beʼe éfumulu éyé, é too mfuban . 
Nkpwaté mekoñ ô too akap ô nga kui anyu dé asu ya bibi meyoñ a wô. A a ye kee me vôme ya di a nkasa étyé. A ye tibi fandé woon ayaa Zambe a ne ngul ése a kundi, 
alôʼô dé e yôp, a abo dé, a beʼe jôé ntilane na: Njôô ya bejôô a Nti ya beti. 
A me nga yen éngele a tele e jôp. A nga yôtan anon ese da yele ézezañe a beta tyiñe na: Zaʼan a sulaʼane asu beta ndiane Zambe, 
mi di minsône bejô bôt, minsoñe bivet, minsône biwôlô bi bôt, e mi bikabela a e mi mi ba be bete bie yôp, minsône mi bôte bese, beti a belo, ayôme bôt a beta be bôt. 
A me nga yene tit, bejô bôte ya si nyô a minsamba mewosane miap, nsulan asu ya wosane nyô a wulu ékabela a nsamba mewosane wé. 
Tit é nga bili baa nkulu mejô a ne minsos, nye a nga duʼu bôt be nga nyoñe ndem tit, a kañ éveʼela jé, éyoñ a nga bo mesimba ôsu vié. Bese bebaa be nga wuaban vevee atoʼo nduan da yôñ a sufre. 
E ba bevok be nga wu a nkpwaté mekôn ô nga kui anyu mbebe ékabela. Ane anon ese e nga di minsône miap a jaé.
A me nga yen éngele a sisik, a soʼo e yôp. A nga bili édibaʼa ya beta yee, a beta adite ngôkop. 
Ane a nga bi dragoñ, nnôme nyo, nye a ne Debele a Satan, a kaʼa nye ngôkop tañe mimbu toyini. 
Ane a nga wua nye e beta yee, a dibe nye, a fete na, a bo te beta duʼu meyoñ akekui mimbu toyini mia nkpwaan. Mvus éte, a ye beta suubane nté éziñ. 
A me nga yene bito bi njôan. Nguleya tyiʼi mejô é nga veban e be bôt be nga zu tabe bie yôp. Me nga yene fe minsisime ya ba be nga wôéban amu nkañetan Yésus a ajô Zambe, a e ba be nga bo te kañe tit, nge éveʼela jé, a bo te nyoñe ndem e mvome mesu nge wo. Be nga wômô, a jôô baa be Krist tañe mimbu toyini. 
Miñwuane mivok mi nji wômô nté mimbu toyini mi ngenan te nkpwaan. Ñwôman miñwuane ya ôsu ñwô ñhe le. 
Ebotan a étyi, bi ne e be ba be ne benyoñe ngabe ya ñwômane miñwuan ôsu. Awu baa e nji bi ngu e be be. Ba ye bo betuni be Zambe a Krist, a jôô, baa be nye tañe mimbu toyini.
Eyoñe mimbu toyini mia ye jaléban, Satan a ye kui mimbôʼô mié. 
A a ye ke wone meyoñ me ne e mekuʼu menyiine ya si, Gôg a Magôg. A ye sulane me amu mewosan: e tañe jap é ne ane nseleʼe ya mañ. 
Be nga yandan ngume si ôse, a nyoñe minkane mimfufup a e tison ba dañe nyeʼe. Ve nduan é nga so yôp a diʼi be. 
A Satan, ñwone wop, a nga wuaban ébé nduan a sufre, e fefele tit a nkulu mejô minsos. A ba ye wôʼô mintaé mi édeñelaʼa môs baa alu nnôm éto a nnôm éto. 
Ane me nga yene beta éfumulu éto njôan, a e nyô a nga too je e yôp: ôsu vié, yôp a si bi nga tup, teke liʼi awoé. 
A me nga yene miñwuan, beta a bone miñwuan, be tele asu éto njôan, a bekalate be nga kuiban. Kalate mfe a nga kuiban, kalate ényiñ, a miñwuan mi nga tyiʼibane mejô aval ane mimboone mi mame miap mi né, avale e mbe ntilane bekalate. 
Mañ me nga kuli miñwuan mié. Awu a vôme miñwuan mi né be nga bulan miñwuane miap, a môt ase a nga tyiʼibane mejô aval ane mimboone mié mi né. 
Ane awu a vôme miñwuan mi né be nga wuaban atoʼo nduan été. Atoʼo nduan, awu baa ñhe le. 
A e môt ase jôé dé e nga bo te yené ntilan e kalate ényiñ a nga wuaban atoʼo nduan.
A me nga yene mfefé yôp a mfefé si, amu e yôb ôsu a e si ôsu bi ntoo momo. A mañ me nji fe bo. 
A e mfufube tison, mfefé Yérusalém, me nga yene wô, ô sise si, ô soʼo yôbe be Zambe, aval ane mbom ô maneya kômesan amu nnôme wé. 
A me nga wôʼô tyiñ é soʼo éto njôan, é jôʼô na: Mi lôô étabaʼa Zambe é ntoo e be bôt. A ye tabe baa be be. Ba ye bo e bôte bé, a nye a ye bo e Zambe baa be be be too. 
A ye fimi miliʼi mese e mise map, awu daa ye fe bo. Ôlun, nge ñyôn, nge mintaé, biaa ye fe bo. Amu mam ya ôsu me lôteya.
A nyô a too éto njôane yôp a nga jô na: Ô lôô, ma bo mam mese mimfefé. Wôna a nga jô me na: Tiliʼi: mejô ma me ne été, a bebela. 
A a nga jô me na: E bobaneya nalé. Me ne Alfa a Oméga, atataʼa a susuʼa. E môt a wôʼ évé, ma ye ve nye a nyu anjeñe bevevee mendim e zesé. 
E nyô a ye dañ, a ye nyoñe biôme bite ane ngab élik. A ma ye bo e Zambe wé, a nye a ye bo e mone wom. 
Ve mfaʼa miñwôwoñ, a ba be nji bo ba ya tabe be ndi, a mbia be bôt, a bewôé bôt, a be te wôʼô mam bisôk ôson, a mimvimviʼi, a bebo majik, a bekañe bezambe befe, a belaa minsos bese, e ngabe jap é ne atoʼo da yôñe nduan a sufre. Awu baa ñhe le.
Wôna, wua ya beéngele zamgbwa be nga bili bisua zamgbwa njalan a bibubua zamgbwale bia suʼulan, a nga zu kobô ma, a jô me na: Zaʼak, ma ye liti wo mbom, nga Mone Ntômba. 
Ane a nga kee ma e nsisim été, e beta ôzomezome nkô, a a nga liti ma mfufube tison, Yérusalém, ô soʼo yôbe be Zambe. 
Etôtoʼo jé é nga faé aval ane ji Zambe ébien. Mfaane wé, ô boʼo na bi simesan édima akoʼo éziñ, aval ane ayet akoʼo da faé abui ba loone yaspe. 
O nga bili mimfin mi ne afip a ôyabe yôp. O nga bili mimbé awôm a mibaé, a e mimbé mite, beéngele awôm a bebaé a môé ntilan: môé meyoñ awôm a mebaé me bone be Israél. 
E jôbe da tôô mimbé milaa, akôé mimbé milaa, e nké mimbé milaa, e jôbe da dim mimbé milaa. 
Mimfine ya tison mi nga bili brik nlôñan minnoñ awôm a mibaé. A e minnoñ mite yôp ntilane môé minlôman mi Mone Ntômba awôm a mibaé. 
E môt a mbe a kobôʼô ma, a nga bili ôvek, ndene or, nje a veʼe je tison, mimbé mié a mimfine mié. 
Tison é mbe mekuʼu mese nté wua. Nté a ndam abime da. A nga veʼe je a nden. Nté, tañe méta toyini awôm a ébaé. Nté, ndam, a mbetane yôp nté wua. 
A nga veʼe mimfin, mi mbe menyiʼi me mo ntet a mewôm menyin a menyiin, ôveʼe môt ñwô éngele a nga belane wô. 
E biôme melôñ be nga belane bie mimfin bi mbe yaspe. A tison é nga too nya or a funaʼane nya kristal. 
Minnoñe mimfine ya tison mi mbe mboone nyanga a mekoʼo me ne édima mevale mese. Nnoñ ôsu ô mbe yaspe, e wu baa safir, e wu lale kalsédôan, e wu nyiini émerôd, 
e wu tane sardôan, e wu samane kornadine, e wu zamgbwale kirzôlite, e wu muame béril, e wu ébulu tôpaz, e wu awômô krisôpraz, e wu awômô a da, hiaséñte, e wu awôm a baa, Amétiste. 
Mimbé awôm a mibaé mi mbe señ é ne édima awôm a ébaé. Mbé ôse ô mbe señ é ne édima jia. A nseñe ya tison été ô mbe nya or ane abeñe kristal. 
Ve me nji yene nda Zambe e tison été, amu Nti, e Zambe a ne ngul ése, a Mone Ntômba e mbe be ne nda Zambe jé. 
Tison été é nji yi jôp, nge ngone na, é bi éfufup, amu étôtoʼo Zambe ja faé je, a lambe ya été a ne Mone Ntômba. 
Meyoñ ma ye wulu a éfufup jé, a bejô bôte ya si ba ye zuu étôtoʼo jap été. 
Mimbé mié mia ye bo te diban môs ane môs , amu alu daa ye fe bo vôm ate. 
Ba ye zuu étôtok a duma ya meyoñ été. 
Teke mvit éziñ ja ye nyiin été, nge môt a bo mbia be mam a laane minsos, ve ba étam môé map me ne ntilan e kalate ényiñe Mone Ntômba.
Ane a nga liti ma ôsôé bevevee mendim, me ngembaʼan ane kristal, ô vamek éto njôan Zambe a Mone Ntômba. 
Ezezañe tison a e mefase me beta ôsôé mebaé, élé ényiñ é tele, é wumu bibuma biyoñ awôm a mibaé e mbu, éyoñe jia ngon ése, ja ve bibuma bié, a mekaé mé asu ya yete meyoñ . 
Biyoʼé bia ye bo te beta bo. Eto njôane Zambe a Mone Ntômba, ja ye bo e tison été, a bebo bisaé bé ba ye kañe nye. 
Ba ye yen asu dé, a jôé dé da ye bo ntilan e mvome mesu jap. 
Alu daa ye fe bo, teke môt a ye yi éfufube lambe, nge ji jôp, amu Nti, Zambe, a ye lôm éfufube jé e be be. A ba ye jôô nnôm éto a nnôm éto.
Ane a nga jô me na: Mejô ma me ne été, a bebela; Nti, e Zambe minsisim bekulu mejô, a lômeya éngele wé a liti bebo bisaé bé e mam ma yiane boban anaʼana.
Ô lôô ma zu anaʼana. Ebotan a môt a baʼale mejô me nkulane mejô ya e kalate nyô.
Ma Yôanes, me nga wôk, a me nga yene de. A éyoñ me maneya wôk a yen, me nga kute meboñe si a kañe nye e mebo me éngele a nga liti ma mam mete, asu ya kañe nye.
Ve a nga jô me na, tabeʼe ntyele ya bo nalé! Me ne ébe mboésaé mfaʼa wôé a bobenyoñe bekulu mejô, a e mfaʼa ba ba baʼale mejô ya kalate nyô, Zambe e nye wo yiane kañ.
Ane a nga jô me na, te baʼale mejô me nkulane mejô ya kalate nyô nsolan. Amu éyoñ é nto bebé. 
E nyô a ne ékotekot, a kele ôsu a bo ékotekot, a nyô a ne mvin a kele ôsu a nyiñe je été. Ve zôsôô môt a betaʼa bo zôsôô , a e nyô a ne étyi, a kele ôsu a telé émien étyi. 
Ô lôô ma zu anaʼana, a me bili maʼane mam asu ya yaʼane môt ase aval ane mboone wé ô né. 
Me ne Alfa a Oméga, Nyô ôsu a Nyô a suʼulan. Atataʼa, a susuʼa. 
Ebotan a ba ba sôbe melôʼô map, ane be ne bi nguleya di élé ényiñ, a nyiin, e tison été be lôtôk e mimbé. 
Ve atan, a ne bemvu a bebo majik bebo mam bisôk bewôé bôt, bekañe bezambe befe, a môt ase a nyeʼe minsos nge laa mie. 
Ma Yésus, me lômeya éngele wom na a zuu mia nkañete wu ajô bekeké. Me ne nkañ a mvoñe David, ôteté wo faé mametyé! 
Nsisim a mbom ba jô na: Zaʼak! E môt a wôk, a jôʼô na: Zaʼak! E môt a wô évé a zaʼak, e môt a kômbô, a nyoñe bevevee mendim e zesé.
Ma kate môt ase a wôʼô mejô nkulane mejô ya kalate nyô na: Nge môt éziñ a kôʼôlane jôm été, Zambe a ye kôʼôlane nye bibubua bi ne ntilane kalate nyô été. 
A nge môt éziñ a vaa jôm e mejô me kalate nkulane mejô nyô, Zambe a ye vaa ngabe jé élé ényiñ a e mfufube tison bi ne ntilane kalate nyô été.
E nyô a yemete mame ma, a jô na: Yaa, ma zu anaʼana. Amen. Zaʼak a Nti Yésus.
E mvam e Nti Yésus é tabeʼe e be be bese!
